---
title: মুরগি
slug: murgi
author: তরুণ জানা
author_title: লেখক
author_url: https://www.facebook.com/TheTarunJana
author_image_url: https://avatars.githubusercontent.com/u/76617446
date: 2021-04-29T14:03:44+05:30
tags: [Story]
keywords: [Bengali Creative Writing, Bangla Golpo, Bengali Story]
hide_table_of_contents: false
draft: false
---

"মর্! মর্ খানকি মাগি! গাড়ি চাপা পড়া মর্!", হাতে একখানা বাঁশের কঞ্চি নিয়ে গোটা পাড়াকে চমকে দিয়ে হঠাৎ চেঁচাতে 
শুরু করলো তপনের মা।

কোনো এক কালে তপনের মা কীর্তনে গান গাইতো। কিন্তু একা হাতে সংসারের জন্য লড়তে লড়তে সেই গানের গলা আর নেই;
খুব জোরে চেঁচালে মনে হয় আস্ত একখানা ভাঙা কাঁসর বাজছে। গোলমাল শুনে পাশের বাড়ির গিন্নি বাইরে বেরিয়ে এলেন; একটা 
মাছরাঙা পেয়ারা গাছের ডালে বসে একদৃষ্টে পুকুরের দিকে তাকিয়ে ছিলো। সে বেচারা ভয় পেয়ে উড়ে পালালো।
তপনের মা'র প্রতিপক্ষ কিন্তু তেমন উচ্চবাচ্য করলো না। রাস্তার উল্টোদিকের ছাইয়ের গাদায় আরো একটু জাঁকিয়ে বসলো;
তারপর ক্লান্ত গলায় আকাশের দিকে মুখ তুলে শুধু একবার আওয়াজ করলো, "ঘেউউ! ঘেউ!"

<!-- truncate -->

---

"কী হল র‍্যা তপনার মা, এই দুফর ব্যালা?", জিজ্ঞেস করলেন পাশের বাড়ির গিন্নি।

"আর ক্যান কও মাসি! যেই একটু ঘরের ভিদরে গেছি, উমুন মোর মুরোগের ঘরের কাছে এসা উঁকিঝুঁকি মারতিছে!", তপনের মা
জোরে জোরে শ্বাস নিলো। একটু বেশি পরিশ্রম করলেই তার হাঁপানির সমস্যাটা বেড়ে যায়।

"মুরোগ তিনটা ত অনেক বড় হল। বিকটি করে দে এবার। আজ মোর ছোটো জামাই আসবে।", পাশের বাড়ির গিন্নি এগিয়ে এলেন
তপনের মা'র দিকে, "ছেলাটা দেশি মুরোগের মাংস বড় ভালবাসে। বিকটি করবি? ওই লাল মাদিটা?"

"না গো মাসি। বেচবনি কো", তপনের মা কঞ্চিটা হাত থেকে ছুঁড়ে ফেলে দিয়ে বললো, "তপনাটাও মুরোগের মাংস খেতে বড় 
ভালবাসে। ছেলাটার আষাঢ় মাসে বোম্বাই থেকা ফিরার কথা আছে। সেউ জন্যে রেখে দিছি।"

---

কালো সরীসৃপের মতো রাস্তাটা সোজা চলে গেছে হলদি নদীর পাড়ের দিকে। রাস্তার দু'দিকেই ছড়ানো-ছিটানো ভাঙাচোরা সংসার। 
ছাইয়ের গাদার পাশেই একটা রঙচটা মাইলস্টোন দাঁড়িয়ে আছে। মাইলস্টোনটায় কোনো এককালে হলদে ব্যাকগ্রাউন্ডের উপর কালো 
কালিতে লেখা ছিলো 'প্রধানমন্ত্রী গ্রাম সড়ক যোজনা'। কিন্তু এখন সেখানে শুধুই ধূসর শূন্যতা। তপনের মা তার উপর ঘুঁটে 
শুকোতে দিয়েছে।

চারপাশে লোকজন কেউ নেই দেখে কুকুরটা আবার উঠে বসলো। ওর বাচ্চাটা ক্ষিদেয় কুঁই কুঁই করতে করতে ঘুমিয়ে পড়েছে বোধহয়।
রাস্তার উল্টোদিকেই মুরগিগুলোর ছোট্ট ঘর। অনেক ঝড়-ঝাপটা সামলাতে সামলাতে সেই ঘরের বাঁশ আর মাটির দেওয়ালে অজস্র 
ফাঁক-ফোঁকর তৈরি হয়েছে। তার মধ্যে একটা মোরগ আর দুটো মুরগি বসে বসে ঝিমোচ্ছে। কুকুরটা হিসেব করলো, একটু কষ্ট করে 
ফাঁক-ফোঁকরের মধ্য দিয়ে মুখটা গলাতে পারলেই একটা মুরগিকে অনায়াসে টেনে আনা যায়।

সুযোগ বুঝে কুকুরটা সবেমাত্র রাস্তা পেরোনোর উপক্রম করছিলো; ঠিক সেই সময়ই তপনের মা আবার দাওয়ায় এসে বসলো।

---

মার্চের কাঠ-ফাটানো রোদটা সুদখোর মহাজনের মতো শুষে নিচ্ছে সব কিছুই। তপনের মা দাওয়ায় বিড়ি বাঁধতে বসলো। এই গরমে 
দাওয়ায় বসে থাকা বেশ কষ্টের; কিন্তু মুরগিগুলোর উপরে নজর রাখতে গেলে এ'ছাড়া আর উপায় নেই।

দূর থেকে মাইকের আওয়াজ শোনা যাচ্ছে। তপনের মা কান পেতে শোনার চেষ্টা করলো। ভালো বোঝা যাচ্ছে না, তবে আওয়াজটা
আস্তে আস্তে এদিকেই এগিয়ে আসছে।

ভোট কি এসে গেল? মনে মনে বেশ খুশি হল তপনের মা। ভোট এলে বড়লোক বাবুরা এক-আধদিন ভালোমন্দ খাওয়ায়, হাতে কিছু
নগদ টাকাও ধরিয়ে দেয়। তার বদলে বাবুরা যে চিহ্নে ভোটটা দিতে বলে, সেই চিহ্নেই ভোটটা দিতে হয়। অবশ্য কোন 
হিল্লিদিল্লিতে কে মন্ত্রী হল, তাতে তপনের মা'র কী বা যায় আসে?

উনুনে ভাতের হাঁড়িটা থেকে ফ্যান উপচে পড়ছে। তপনের মা গিয়ে তড়িঘড়ি হাঁড়িটা উনুন থেকে নামিয়ে নিলো।
রাস্তার উল্টোদিকে কুকুরটা জুলুজুলু চোখে এদিকেই তাকিয়ে আছে। পাশে বাচ্চাটা জড় বস্তুর মতো শুয়ে পড়ে আছে। মরে-টরে 
গেল নাকি? তপনের মা'র দেখে মায়া হল। এর ওর বাড়িতে এঁটোকাঁটা খেয়েই দিন চলে ওদের। তাও হয়তো সবদিন ভাগ্যে জোটে না। 
গত শীতে চারটে বাচ্চা হয়েছিলো কুকুরটার। না খেতে পেয়ে তিনটে মরে গেছে অনেকদিন আগেই। এখনো একটা টিকে আছে
কোনোমতে।

তপনের মা ভাতের ফ্যানটা একটা পাত্রে গড়িয়ে নিয়ে উঠে দাঁড়ালো। তারপর কী মনে করে আবার বসে পড়লো। একা মানুষ,
তাই বেশি চাল ফোটানো হয়নি। তবুও সে কিছুটা ভাত হাঁড়ি থেকে বের করে ফ্যানের সঙ্গে মিশিয়ে নিলো। তারপর রাস্তা পেরিয়ে 
ছাইয়ের গাদার একপাশে পাত্রটা রেখে এলো।

খাবারের গন্ধ পেয়ে বাচ্চা কুকুরটাও গা ঝাড়া দিয়ে উঠে বসলো। তপনের মা'র মুখে হাসি ফুটে উঠলো। ক্ষিদের জ্বালা সে 
ভালোই বোঝে। কুকুর দুটো চুকচুক শব্দ করে খেতে লাগলো।

প্রচারের গাড়িটা কাছাকাছি চলে এসেছে। মাইকের আওয়াজটা এখন বেশ স্পষ্ট। তপনের মা কান খাড়া করে শুনলো:

>"সারা বিশ্বব্যাপী ছড়িয়ে পড়া করোনা অতিমারী প্রতিরোধের উদ্দেশ্যে আজ রাত বারোটার পর থেকে গোটা দেশে লকডাউন ঘোষণা 
করা হয়েছে। তাই এই ব্লকের সমস্ত জনসাধারণকে অনুরোধ করা হচ্ছে, তাঁরা যেন খুব প্রয়োজন ছাড়া বাড়ির বাইরে না বেরোন..."

---

মুরগির ঘরের ছাউনিটা মেরামত করছিলো তপনের মা। হঠাৎ পেছনে বাইকের আওয়াজ পেয়ে সে ঘুরে দাঁড়ালো। মৃদুলবাবু এসেছেন।

"কী ব্যাপার বউদি? টাকা ধার নেওয়ার পর থেকে তো আর তোমার দেখা পাওয়া যাচ্ছে না!", মাথা থেকে হেলমেট খুলতে খুলতে 
বললেন মৃদুলবাবু।

তপনের মা'র মুখটা ফ্যাকাশে হয়ে গেল। কোনোরকমে ঢোঁক গিলে সে বললো, "লগডাউনে বিড়ি বাঁদার কাজ বন্দ আছে গো
ঠাকুরপো। তপনাটাও বোম্বাইয়ে রাজমিস্তিরির কাজে গিয়া আটকি পড়ছে। ছেলাটা ফিরলেই সব টাকা শোধ করে দুব!"

"তোমাদের টাকা ধার দিলে এই এক সমস্যা। তাগাদা দিতে দিতে মাথা খারাপ হয়ে যায়!", গজগজ করতে করতে বললেন মৃদুলবাবু, 
"তা' তোমার তপন আদৌ ফিরবে তো? নাকি ওর বাপের মতোই বাড়ি ছেড়ে পালাবে?"

তপনের মা'র চোখ ছলছল করে উঠলো। তপনের বাপ তার সবথেকে দুর্বল জায়গা। লোকটা বছর আটেক হল নতুন একটা বিয়ে করে
পাশের গ্রামে সংসার পেতেছে।

বাইকে স্টার্ট দিতে দিতে কঠিন গলায় বলে চললেন মৃদুলবাবু, "আর দিন পনেরো দেখবো। তার মধ্যে সুদসহ টাকা না ফেরত পেলে 
মুরগি-টুরগি যা পাবো বাড়িতে সবকিছুই তুলে নিয়ে যাবো!"

---

কী এমন বিচ্ছিরি রোগ এলো দেশে, যে রেশনের লাইনে মুখে মাস্ক না পরে দাঁড়াতেই দিলো না? বাধ্য হয়ে পাশের দোকান থেকে 
মাস্ক কিনে এনে লাইনে দাঁড়াতে হল। কড়কড়ে দশটা টাকা বাড়তি খরচ হয়ে গেল। মনটা খচখচ করতে লাগলো তপনের মা'র।
দু'হাতে রেশনের ব্যাগ নিয়ে বাড়ি ফিরছিলো তপনের মা। খাঁ-খাঁ রোদে এতটা রাস্তা হেঁটে আসতে তার দম ফুরিয়ে আসছে। 
সামনেই একটা বড়ো বটগাছ। ভারী ব্যাগদুটো হাত থেকে নামিয়ে রেখে গাছের ছায়ায় বসলো তপনের মা।

খানিকটা ঠান্ডা হয়ে চারপাশে তাকালো তপনের মা। বছর তিনেক আগে হলেও চারপাশে এই সময় পেকে ওঠা ধানের জমি দেখা যেতো। 
ওদের নিজেদের জমি নেই, কিন্তু মা-ছেলেতে চাষের সময় দিনমজুরের কাজ করে দু'পয়সা হাতে আসতো।
কিন্তু সব কিছু কেমন যেন বদলে গেল হঠাৎই। রাতারাতি ধানজমিগুলোতে মাটি খুঁড়ে মাছের ভেড়ি তৈরি হতে লাগলো। ওতে নাকি 
লাভ অনেক বেশি।

দু'বছর আগে মুম্বাই যাওয়ার আগে তপন বলে গিয়েছিলো, "এখানে আর ইনকামের রাস্তা নাই মা। সব জ্যাগায় তো মাছ চাষ শুরু 
হয়ে গেল। বাইরে থেকে ট্রেনিং লেওয়া লোগ কাজ করতে আসতিছে। মোদের আর কুনো কাজ নেই এসব জ্যাগায়। মুই বরং বোম্বাই
চলে যাই, ওখানে রাজমিস্তিরির হেল্পারের খুব ডিমান্ড। কাজটাও সহজ, আগে থিকা কুনো ট্রেনিং ফেনিং লিবার দরকার নাই!"

মন খারাপ করে তপনের মা বলেছিলো, "তুইও বাইরে চলে গেলে আমি ঘরে একা একা থাগবো কী লিয়া? বোম্বাই যাবার দরকার নাই। 
তুই এউখানে কাজ খুঁজ কিছু।"

"এখানে পয়সা অনেক কম গো। ওখানে গেলে হাতে দু'পয়সা আসবে।", মা'কে সান্ত্বনা দিয়ে বলেছিলো তপন, "বছর দুয়েক পরে ফিরা 
এসা বিয়া-শাদি করব না হয়। তখন তোমার সাথে থাকার একটা লোগ পাবে তুমি!"

---

"ও কাকিমা! তুমি এখানে বসে আছো? আমি তোমাকে গোটা পাড়া খুঁজে বেড়াচ্ছি!" একজনের গলার আওয়াজে সম্বিৎ ফিরলো
তপনের মা'

"তপন ফোন করেছিলো। তোমার সঙ্গে জরুরি কথা আছে।", আগন্তুক বলে চললো, "দাঁড়াও, আমি ফোন ধরে দিচ্ছি আবার।"
তপনের মা হন্তদন্ত হয়ে উঠে দাঁড়ালো। তপনের কিছু জানানোর থাকলে পাড়ার এই ছেলেটির ফোনেই ফোন করে জানায়। হঠাৎ কী হল 
আবার?

---

"হ্যালো, কেমন আছ মা?", ফোনের ওদিক থেকে তপনের ফ্যাসফেসে গলা শোনা গেল।

"ফোন স্পিকারে আছে, কথা বলো কাকিমা।", তপনের মা'কে ছেলেটি বললো।

"মুই তো ভালোই আছি। তুই ক্যামন আছু?", তপনের মা চিন্তিত গলায় জিজ্ঞেস করলো।

"ঠিকই আছি মা। তবে কন্টাক্টার এখানে আর রাখতে পারবেনি। যে যার নিজের ব্যবস্তা দেখতে বলল। এখানে রোগ বেড়ে গেছে 
খুব।", তপনের গলা সত্যিই অবসন্ন শোনালো, "ফিরার তো তেমন কুনো রাস্তা নাই এখন। কাল সন্ধ্যায় ইস্পেশাল টেরেন ছাড়বে 
একটা। কিন্তু তার জন্যে চল্লিশ-পঞ্চাশ কিলোমিটার রাস্তা হেঁটা ইস্টিশানে পৌঁছাইতে হবে। মোরা কয়েকজন কাল ভোর থেকা 
বেরি পড়বো ভাবছি।"

"অতটা রাস্তা হাঁটতে পারবি তপন?", তপনের মা'র মাথায় যেন বাজ ভেঙে পড়লো খবরটা শুনে, "অত রাস্তা মানুষে হাঁটতে পারে?"

"কত লোকে এর থেকা বেশি রাস্তা হেঁটে বাড়ি ফিরতিছে।" মা'কে আশ্বাস দেওয়ার জন্যে বলে তপন, "তুমি চিন্তা কোরো না। মুই 
সাত-আট দিনের মধ্যে যেমন করে পারি ঘর পৌঁছে যাব। ঘর গিয়া মুরগির লাল ঝোল দিয়া রুটি খাব।"

---

মাথার উপর সিলিং ফ্যানটা যেভাবে ঘটাং ঘটাং শব্দ করে ঘুরছে, তাতে ভয় হচ্ছে, এই বুঝি মাথার উপর ভেঙে পড়বে! ফুল 
ভ্যলিউমে টিভিটা চলছে। ঘরে যে সাত-আটজন মানুষ আছে, কারুর চোখই টিভির পর্দা থেকে এক সেকেন্ডের জন্য সরছে না।
তপনদের বাড়িতে কোনো টিভি নেই। তপনের মা মাঝে মাঝে পাশের বাড়িতে সিরিয়াল দেখতে আসে।

আজ কিন্তু টিভিতে সিরিয়াল চলছে না। টিভির পর্দায় একটা কাঁপা কাঁপা ভিডিও নড়ে চড়ে বেড়াচ্ছে। একটা রেললাইন। কালো 
গ্রানাইট পাথরের উপরে চকচকে ছুরির মতো দুটো ইস্পাতের রেখা চলে গেছে। এপাশে ওপাশে ছড়িয়ে-ছিটিয়ে পড়ে আছে নোংরা 
ব্যাগপত্র, জলের বোতল, আর কিছু মানুষের মৃতদেহ। বেশিরভাগই উপুড় হয়ে পড়ে আছে, তাই মুখ দেখতে পাওয়া যাচ্ছে না। তবু 
একজনকে চিনতে কষ্ট হল না তপনের মা'র। হালকা সবুজের উপরে নেভি ব্লু রঙের চেক শার্টটা গ্রামের মেলায় নিজে পছন্দ করে 
কিনেছিলো তপন। ওর চারপাশে কয়েকটা হাতে গড়া রুটি ছড়িয়ে ছিটিয়ে পড়ে আছে। তাজা রক্ত লেগে রুটিগুলোর গায়ে লাল-লাল ছোপ 
পড়ে গেছে।

"রেললাইনের উপরে ঘুমোলে ট্রেনে কাটা পড়বে না? দেখো দিকিনি, কত বড়ো একটা অঘটন ঘটে গেলো! এখন যা পরিস্থিতি, অত দূর 
থেকে বডি আনাও তো একটা বিরাট হ্যাপা!", কেউ একজন ফোড়ন কাটলো।

সংবাদ পাঠিকা গলায় যতটা সম্ভব নাটকীয়তা এনে দুর্ঘটনার ময়নাতদন্ত করে চলেছেন। তপনের মা'র সেসব কিছুই কানে ঢুকছে না। 
সে শুনতে পাচ্ছে একটা ট্রেন প্রচন্ড গতিতে তার দিকে ছুটে আসছে। ট্রেনের হর্ণের শব্দে কানে তালা লেগে যাচ্ছে। 
এক্ষুনি সরে যাওয়া দরকার, কিন্তু তার পায়ে কেউ যেন শিকল বেঁধে দিয়েছে। চেয়ার থেকে ওঠার উপক্রম করলো তপনের মা, 
কিন্তু সামলাতে পারলো না। জ্ঞান হারিয়ে মাটিতে লুটিয়ে পড়লো।

---

দাওয়ার বাঁশের খুঁটিতে ঠেস দিয়ে বসে আছে তপনের মা। মরা মাছের মতো চোখে সে রাস্তার দিকে তাকিয়ে আছে। কোনোভাবে যদি 
তপনের বডিটা এখানে আনার ব্যবস্থা করা যায়, সেজন্য পাড়ার কয়েকজন থানায় গিয়েছে।

রাস্তার উলটোদিকে কুকুরটাও কেমন আড়ষ্টের মতো বসে আছে। হাত দশেক দূরে ওর বাচ্চাটা মাটিতে পড়ে আছে। সকাল থেকে 
বাচ্চাটা আর চোখ খোলেনি। কয়েকটা কাক পালা করে মাংস ঠুকরে চলেছে।

গতকাল সন্ধ্যের মুখে এখানে কালবৈশাখী হয়েছিলো। ঝড়ের পর মুরগির ঘর লণ্ডভণ্ড। তপনের মা কিংবা কুকুরটা, কারুরই সেদিকে 
খেয়াল নেই।

মুরগিদুটো এদিক-ওদিক পোকামাকড় খুঁজে বেড়াচ্ছে। মোরগটার ক্ষিদে নেই বোধহয়। সে অনেকটা কসরত করে ভাঙা ছাউনির উপরে
উড়ে গিয়ে বসলো। তারপর গলা ফুলিয়ে আকাশের দিকে চেয়ে ডেকে উঠলো, "কোঁকর কোঁক!"

(শেষ)
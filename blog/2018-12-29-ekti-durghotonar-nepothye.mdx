---
title: একটি দুর্ঘটনার নেপথ্যে
slug: ekti-durghotonar-nepothye
author: তরুণ জানা
author_title: লেখক
author_url: https://www.facebook.com/TheTarunJana
author_image_url: https://avatars.githubusercontent.com/u/76617446
date: 2018-12-29T16:10:50+05:30
tags: [Story]
keywords: [Bengali Creative Writing, Bangla Golpo, Bengali Story]
hide_table_of_contents: false
draft: false
---

অফিসের বাইরে পা রাখতেই একঝলক ঠান্ডা হাওয়া হাড় পর্যন্ত কাঁপিয়ে দিল। মোবাইলের স্ক্রিনটা অন্ করে দেখলাম রাত ৮ টা। 
তার মানে, বাড়ি ফেরার জন্য লাস্ট বাসটা আধ ঘন্টা আগেই চলে গেছে। এক সপ্তাহের মধ্যে এরকমটা দ্বিতীয়বার হল। আমার 
সচরাচর এতটা দেরি হয়না। আসলে একবছর ধরে প্রোমোশনটা আটকে আছে, সেজন্যেই কোম্পানির নতুন প্রোজেক্টে গত কয়েকদিন
ধরে হাড়ভাঙা পরিশ্রম করে চলেছি। সকাল দশটার মধ্যে অফিসে ঢুকি; আর যখন বেরোই, তখন পুরো অফিস একদম ফাঁকা। শুধু 
গেটের বাইরে নাইট গার্ড অল্প হেসে 'গুড নাইট' জানায়।

<!-- truncate -->

অন্যদিন সাড়ে সাতটার আগেই কাজ শেষ করে বেরিয়ে পড়ি। আমার বাড়িটা শহর থেকে কিছুটা দূরে। এখান থেকে বাসে ৩৫-৪০
মিনিট লাগে। কিন্তু ওড়িশা ঘেঁষা এই ছোটো শহরটায় সন্ধ্যের পর থেকেই যানবাহনের সংখ্যা কমতে থাকে। তার উপর ডিসেম্বরের 
এই শেষ সপ্তাহে শীতটা পড়েছে একদম জাঁকিয়ে। রাস্তায় লোকজন প্রায় নেই বললেই চলে। শুধু মাঝে মাঝে দু'একখানা প্রাইভেট 
কার সাঁইসাঁই শব্দে বেরিয়ে যাচ্ছে।

রাস্তায় ট্যাক্সিও চোখে পড়ছে না। অগত্যা প্রাইভেট কার থামিয়ে লিফট চাওয়ার কাজে মন দিলাম। প্রথমে দু'একটা গাড়ি 
পাত্তাই দিল না। যেরকম উদ্ধত গতিতে আসছিল সেরকম ঝড়ের গতিতেই পাশ দিয়ে বেরিয়ে গেল। আহা, এইসময় নিজের একখানা
গাড়ি থাকলে কী সুবিধেই না হত! অরুণিমাও কয়েকদিন থেকে নিজেদের একটা গাড়ি কেনার জন্য আবদার করছে। কিন্তু যতদিন না 
প্রোমোশনটা হচ্ছে ততদিন গাড়ি কেনার কথা চিন্তা করাও পাপ। 

আপাতত এই পাপ থেকে নিষ্কৃতি পেলাম, কারণ দূরে একখানা গাড়ির হেডলাইট দেখা যাচ্ছে। গাড়িটা বেশ আস্তেই আসছে।
আর কোনো ঝুঁকি নেওয়া যায় না, সোজা রাস্তার মাঝখানে দাঁড়িয়ে দু'হাত উপরে তুলে নাড়াতে লাগলাম। স্ট্রিট ল্যাম্পের আলো 
পড়ে জায়গাটা বেশ আলোকিত হয়ে আছে। ড্রাইভার নেহাত কানা না হলে আমার অস্তিত্বকে অস্বীকার করার কোনো উপায় নেই।  

হ্যাঁ, বেড়ালের ভাগ্যে অবশেষে শিকেটা ছিঁড়ল। আমার থেকে পাঁচ-ছয় মিটার দূরে গাড়িটা দাঁড়িয়ে পড়ল। দৌড়ে ড্রাইভারের 
পাশের জানালার কাছে গিয়ে উঁকি দিলাম। জানালার কাচটা নেমে গিয়ে মাঝবয়সী একজন ভদ্রলোকের মুখ দেখা গেল।

-"কী ব্যাপার?"

-"একটু হেল্প করুন দাদা। লাস্ট বাসটা মিস করেছি। আমাকে বড়ো গির্জার সামনে নামিয়ে দিলেই হবে।"

কয়েক সেকেন্ডের জন্য ভদ্রলোকের কপালে চিন্তার ভাঁজ পড়ল, তারপর উল্টোদিকের দরজাটা খুলে দিয়ে বললেন, "উঠে আসুন!"

---

সানন্দে ড্রাইভারের পাশের সিটে উঠে বসলাম। গাড়িতে আর কেউ নেই, ভদ্রলোক একাই ড্রাইভ করছেন। কথায় কথায় জানতে
পারলাম, ভদ্রলোক জন্মসূত্রে বাঙালি হলেও বছর দশেক হল পারিবারিক ব্যবসার কাজে ভুবনেশ্বরে আছেন। ব্যবসার কাজেই এদিকে 
এসেছিলেন, এখন বাড়ি ফিরছেন। ভদ্রলোক বেশ মিশুকে। সহাস্যে বললেন:

-"আপনাদের এদিকের রাস্তাঘাট তো একদম ঝাঁ-চকচকে দেখছি। ড্রাইভ করে বেশ মজা পাচ্ছি! এরকম রাস্তাঘাট থাকলে দুর্ঘটনার 
সংখ্যা এমনিই অনেক কমে যাবে।"

-"তা' ঠিকই বলেছেন দাদা। তবে দুর্ঘটনা যে একদমই ঘটে না, তা নয়। এই তো দিন চারেক আগের কথা, এই রাস্তাতেই একটা 
মারুতি অল্টো নিয়ন্ত্রন হারিয়ে পাশের ঝিলে পড়ে গিয়েছিল। ওই অবস্থাতেই সারারাত পড়েছিল। ফাঁকা এলাকা বলে কারুর নজর 
পড়েনি। পরদিন সকালে যখন উদ্ধার করা হল, তখন সারারাত ঠান্ডা জলে ডুবে থেকে লাশটা একদম সাদা হয়ে গেছে।"

-"উফ্ কী ভয়ানক! দুর্ঘটনা ঘটার পরেই যদি কেউ দেখতে পেত, তাহলে হয়তো লোকটাকে বাঁচানো যেত।
একাই ড্রাইভ করছিল নাকি?"

-"হ্যাঁ, একাই ছিল গাড়িতে। খুব সম্ভবত মদ্যপান করে মত্ত অবস্থায় ছিল। উঁচু রাস্তা থেকে গাড়িটা গড়িয়ে গড়িয়ে ঝিলে 
পড়ার পর লোকটা আর বেরিয়ে আসতে পারেনি। তাছাড়া এমনিতেই এই রাস্তায় লোকবসতি খুব কম, তাই সারারাত কারুর
চোখে না পড়াটাই স্বাভাবিক।"

-"আসলে বেলাগাম হয়ে গাড়ির গতি বাড়িয়ে দিলেই যত সমস্যা।"

-"হ্যাঁ, ঠিকই বলেছেন",আমি প্রসঙ্গ পরিবর্তন করি, "আপনার গাড়িটা তো একদম নতুন দেখছি। রিসেন্টলি কিনলেন মনে হচ্ছে!"

-"হ্যাঁ", ভদ্রলোক একপেশে একটা হাসি হাসলেন, "এই তিনদিন হল কিনেছি, অনেকদিনের শখ ছিল স্করপিও কেনার, তাই কিনে 
ফেললাম। দিব্যি সার্ভিস দিচ্ছে। কেমন কমফোর্টেবল বলুন?"

নাঃ, লোকটার ব্যবসা বেশ ভালোই চলে মনে হচ্ছে। নাহলে কেউ ৯-১০ লাখ টাকা খরচ করে স্করপিও কিনতে পারে? শুকনো হেসে 
উত্তর দিলাম, "হ্যাঁ, ভালোই তো!"

হঠাৎ কেন জানি না, আমার কপালের শিরাদুটো অসম্ভব রকমের ফুলে ফুলে উঠছে। একটা বিকৃত রাগ যেন গলার কাছে দলা
পাকিয়ে আসছে। 

ভদ্রলোক মুখ খুললেন, "আপনি কোথায় নামবেন একটু আগে থেকে বলে দেবেন, আমি আসলে এদিকের রাস্তাঘাট ঠিকঠাক
চিনি না তো…"

সাপের মতো হিসহিসে গলায় উত্তর দিলাম, "আমি ঠিক সময়ে নেমে যাবো। আগে আপনাকে নামিয়ে দেওয়ার ব্যাবস্থা করি!"

-"মানে??!", ভদ্রলোক বিস্ফারিত চোখে আমার দিকে তাকালেন। 

তাঁর চোখদুটো যেন ঠিকরে বেরিয়ে আসতে চাইছে, কারণ আমার মাফলারের একটা মোক্ষম ফাঁস তাঁর গলায় আটকে বসেছে।
আমি একইরকম ঠান্ডা গলায় জবাব দিলাম, "জানেন, গাড়ি কিনতে আমিও চাই। কিন্তু এই সামান্য টাকা বেতনে গাড়ি তো দূরের 
কথা, গাড়ির চাকাও কেনা যায় না। আমি যা কিনতে পারছি না, তা' আমি কাউকেই কিনতে দেবো না...কাউকেই না।"

গাড়িটা নিয়ন্ত্রন হারিয়ে রাস্তার একদিকে চলে এসেছে। রাস্তার পাশেই একটা বড়ো ঝিল। আর কয়েক সেকেন্ড পরেই গাড়িটা জলে 
গিয়ে পড়বে। আমি দ্রুত হাতে মাফলারের ফাঁসটা খুলে নিলাম, ভদ্রলোক নিজের মাথা সশব্দে স্টিয়ারিং-এর উপর ফেলে দিয়ে 
বুঝিয়ে দিলেন, তিনি শেষ নিঃশ্বাসটুকু অনেক আগেই ত্যাগ করেছেন। গাড়িটা রাস্তা থেকে নেমে যাওয়ার দু' সেকেন্ড আগে 
দরজা খুলে আমি গাড়ির বাইরে ঝাঁপ দিলাম। 

নাঃ, তেমন আঘাত লাগেনি আমার। শুধু হাতে আর পায়ে কিছু জায়গায় সামান্য চোট। আমি মাফলারটায় হাত বোলালাম,
করকরে সাড়ে তিনশ' টাকা দিয়ে কেনা আমার সাধের লাল মাফলার।

ততক্ষনে গাড়িটা ঝিলে গিয়ে পড়েছে। প্রতিটা সেকেন্ডে আরো একটু করে জলের তলায় চলে যাচ্ছে তিনদিন আগে কেনা নতুন 
গাড়িটা। খোলা দরজা দিয়ে ঠান্ডা জল ঢুকে ভিজিয়ে দিচ্ছে ভদ্রলোকের নিথর শরীর। চারপাশে তাকিয়ে দেখলাম। এই ঠান্ডায় 
একটা শেয়াল-কুকুরও দেখতে পাচ্ছি না। এই ঘটনা কেউ দেখতে পাওয়ার কোনো প্রশ্নই ওঠে না। কাল সকালে নিউজ চ্যানেলে এই 
ব্রেকিং নিউজটা নিশ্চয়ই দেখতে পাবো, “নিয়ন্ত্রণ হারিয়ে ঝিলে গাড়ি, ব্যাবসায়ীর সলিলসমাধি”।

---

আজকে যতটা সহজে গাড়িটা ঝিলে গিয়ে পড়ল, চারদিন আগে কাজটা এতটা সহজে হয়নি। রীতিমতো কসরৎ করে গাড়িটাকে
ঠেলে ঝিলে ফেলতে গিয়ে এত ঠান্ডাতেও আমি ঘেমে গিয়েছিলাম।

আর দেরি করা চলে না। এখান থেকে বাড়ি যেতে হলে মিনিট পনেরো হাঁটতে হবে। তাড়াতাড়ি বাড়ি গিয়ে ফ্রেশ হয়ে ঘুমিয়ে পড়া 
দরকার। কাল রবিবার। সকালে সাইকায়াট্রিস্ট ডঃ ব্যানার্জির কাছে যেতে হবে। 

রাতে নানা রকমের অদ্ভুত চিন্তা মাথায় ঘুরপাক খেত, ভালো করে ঘুম হত না। প্রথম যখন ওঁর কাছে গিয়েছিলাম, উনি 
বলেছিলেন, আমি নাকি কী একটা বিদঘুটে রকমের মানসিক রোগে আক্রান্ত। এই রোগে মানুষ ভয়ংকর রকমের হিংসুটে হয়ে ওঠে। 
নিজেরা যা পায়না, অন্য কেউ সেটা পেলেই প্রতিহিংসাপরায়ন হয়ে ওঠে। এমনকি মানুষ খুন করতেও দুবার ভাবে না। শেষবার যখন 
ডঃ ব্যানার্জির কাছে গিয়েছিলাম, তিনি বেশ কিছু ওষুধ দিয়ে বলেছিলেন, "ওষুধগুলো নিয়মিত খাবেন। আর আজেবাজে চিন্তা 
একদম মাথায় আনবেন না। বেশি স্ট্রেসড লাগলেই মেডিটেশন করবেন। একসপ্তাহ পরে আবার আসুন।"

---

তারায় ভরে আছে আকাশটা। মনটা বেশ ফুরফুরে লাগছে। মোবাইলে গান চালিয়ে ধীর পায়ে বাড়ির দিকে হাঁটা দিলাম। মুকেশজীর 
সঙ্গে আমিও তখন গলা মিলিয়েছি, "সুহানা সফর অর ইয়ে মৌসম হাঁসি…"।

(সমাপ্ত)
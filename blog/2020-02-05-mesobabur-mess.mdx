---
title: মেসোবাবুর মেস
slug: mesobabur-mess
author: তরুণ জানা
author_title: লেখক
author_url: https://www.facebook.com/TheTarunJana
author_image_url: https://avatars.githubusercontent.com/u/76617446
date: 2020-02-05T19:23:40+05:30
tags: [Story]
keywords: [Bengali Creative Writing, Bangla Golpo, Bengali Story]
hide_table_of_contents: false
draft: false
---

কোনো এক মহাপুরুষ বলেছেন, "মানুষের মতো মানুষ হতে চাইলে জীবনের অন্তত কিছুটা সময় কোনো মেসে কাটিয়ে এসো।" 
(মহাপুরুষের নামটা নাহয় উহ্যই থাক। যতই নির্লজ্জ হই না কেন, নিজের মুখে নিজের নাম বলতে সত্যিই খুব লজ্জা করে!)

যাইহোক, সত্যিই মানুষ হতে পেরেছি কিনা তা জানি না, তবে আমিও বছর তিনেক একটা মেসে কাটিয়েছিলাম। সেই কথাই আজ
বলতে এলাম।

<!-- truncate -->

আমরা মেসের বোর্ডার ছিলাম সব শুদ্ধ ছ'জন। মেসের মালিক ছিলেন একজন বৃদ্ধ ভদ্রলোক, আমরা ওঁকে 'মেসোবাবু' বলেই 
ডাকতাম। মাসি মারা যাওয়ার পরে উনি মেসির সঙ্গেই বেশি মেশামেশি করতেন, মানে টিভিতে যত রাজ্যের ফুটবল ম্যাচ দেখেই 
ওনার দিন কেটে যেত।

মেসে রান্না করে দিতেন মোক্ষদা মাসি। মাসির রান্নার হাত খারাপ নয়, কিন্তু রোজ রোজ সেই এক থোড়-বড়ি-খাড়া খেতে খেতে 
আমাদের অবস্থা তখন কাহিল।

সেদিন ছিল রবিবার, দুপুরে সকলে একসাথে খেতে বসে একেবারে কুরুক্ষেত্র বেধে গেল।

ভাতের থালা হাতে নিয়েই মহিদুল চেঁচিয়ে উঠলো, "ধুস, আর ভাল্লাগে না। রোজ রোজ এই এক ডাল আর ডিমের ঝোল খেতে
খেতে বিরক্তি এসে গেল!"

সঙ্গে সঙ্গে অরুণের তীক্ষ্ণ ব্যঙ্গ উড়ে এল, "আর বলিস কেন! এ'মাসের ম্যানেজারটা হয়েছে একেবারে অকর্মণ্য। সবজি নেই, 
মাছ নেই, মাংস নেই। শুধু ডিম আর ডিম। এত্ত ডিম আমদানি হয় কোত্থেকে কে জানে! মুরগিগুলোও কি ডিম পাড়তে পাড়তে
ক্লান্ত হয়ে যায় না?"

সবে ডিমটা ভেঙে কুসুমটা বের করেছে প্রীতম। অরুণের কথা শুনে কটমট করে একবার তার দিকে তাকালো। এমাসের ম্যানেজারের 
দায়িত্বে আছে প্রীতম, কাজেই এবার তার মুখ খুললো। না, ডিমের কুসুম মুখে ভরার জন্যে নয়; বাক্যবানের নিষ্ক্রমণের 
জন্যে: "না, মুরগিগুলো মোটেই ক্লান্ত হয়ে যাচ্ছে না। আর ওদের মধ্যে ইউনিয়নও নেই যে সবাই একসাথে ডিম পাড়া বয়কট 
করবে। তোদের মাছ খাওয়ার খুব শখ হয়েছে তো? তাহলে সেকথা এই ব্যাটা সুশান্তকে বললেই তো পারিস। আজকে সকালে বাজার
করার কথা তো এই মহাপুরুষেরই ছিলো। উনি যদি সকাল ন'টা পর্যন্ত পড়ে পড়ে ঘুমোবেন ভাবেন, তাহলে মাছটা কি বাজার থেকে 
উড়ে উড়ে রান্নাঘরে চলে আসবে?"

ব্যাজার মুখে খেতে খেতে মিজানুর টিপ্পনী কাটলো, "অবশ্য যদি উড়ুক্কু মাছ হয়, তাহলে উড়ে আসতেও পারে!"

খেঁকিয়ে উঠে তাকে থামিয়ে দিলো প্রীতম, "তুই থাম তো। মাসের দশ তারিখের মধ্যে যে খাওয়া বাবদ ৫০০ টাকা জমা দিতে হয়, 
সে খেয়াল আছে?"

আমি ঘোষণা করলাম, "না না, এভাবে তো চলতে পারে না। যে যখন ইচ্ছে বাজারে যাওয়া ডুব মারবে, খাওয়া বাবদ Advance জমা 
দেবে না, মামাবাড়ির আব্দার নাকি? এবার থেকে কেউ বাজার যাওয়া ডুব মারলে ৫০ টাকা করে ফাইনের ব্যবস্থা করা হোক।"

শুনেই হই হই করে উঠলো সুশান্ত, "মামদোবাজি পেয়েছিস না কি? নিজেরা তো সব উইক ডে-তে বাজারের দায়িত্ব নিয়েছিস, আর 
আমাকে দিয়েছিস ছুটির দিনে। তার উপর আবার বড় বড় লেকচার ঝাড়ছিস।"

ছ’জন থাকায় মহিদুলকে বুধবার আর শনিবার দুদিনই বাজারে ছুটতে হয়। সে এমনিতেই ক্ষেপে ছিল, সুশান্তের কথায় যেন আগুনে 
ঘি পড়লো: "লেকচারের কী আছে? ভুলভাল বকবি না তো একদম সুশান্ত। যত্তসব। কাজে ফাঁকি মারবি, আবার মুখে মুখে তর্ক করবি। 
তোর রবিবার বাজার যেতে এতই যদি প্রবলেম হয়, তাহলে আমার সঙ্গে ডেট এক্সচেঞ্জ করে নে। বুধবার আর শনিবার যা।"

এরপর যেটা শুরু হল, তাকে বিশ্বযুদ্ধ না বলা গেলেও কার্গিলের যুদ্ধ কিংবা ভারত-চীন যুদ্ধ অবলীলায় বলা যায়। যুদ্ধের 
তীব্রতা একটু কমার পর সাদা পতাকা নিয়ে আমাকেই শান্তিস্থাপনে নামতে হোলো: "আরে বাদ দে, যা হওয়ার হয়েছে। আজকে রাত্রে 
মেসে চিকেন রান্না হোক। মাসিকে আসতে না বলে দে। নিজেরাই রান্না করবো, বেশ একটা পিকনিক পিকনিক ব্যাপার হবে।"

কথাটা বলার সঙ্গে সঙ্গেই নিজেকে কেমন ম্যাজিশিয়ানের মতো মনে হল। কোনো এক অদ্ভুত জাদুবলে এতক্ষন ধরে চলা যুদ্ধ 
নিমেষের মধ্যে ঠান্ডা হয়ে গেল। ডিমের ঝোল খেতে খেতে ক্লান্ত পাবলিকেরা সমস্বরে সায় দিল, "হোক...হোক...হোক!"

মহিদুল উৎসাহের সঙ্গে বললো, "আগামীকাল তো অরুণের বার্থডে আছে, সেই সেলিব্রেশনটাও হয়ে যাবে একসঙ্গেই। খরচ-টরচ যা 
হবে সব মেসের ফান্ড থেকেই দেওয়া হোক।"

অন্যসময় এধরনের বিল পাশ করাতে রীতিমতো বিধানসভার অধিবেশন ডাকতে হয়, আজ সেসবের তোয়াক্কা নেই। অবলীলায় 
সর্বসম্মতিক্রমে বিল পাশ হয়ে গেলো।

চেঁচামেচি একটু থামলে প্রীতম শুকনো মুখে জানালো, "ভাই, মেস ফান্ডে বেশি টাকা নেই। শ'তিনেক টাকা পড়ে আছে।"

"সেকী!", আঁতকে উঠে বললো মিজানুর; খাওয়া-দাওয়ার ব্যাপারে সে চিরকালই একটু বেশি আকর্ষিত হয়।

উপায় একটা আছে। আমাদের সকলেরই একটা প্রাইভেট ব্যাংক আছে। ভাঁড়ারে টান পড়লেই আমরা সেখানে গিয়ে লোনের জন্য
হাত পাতি। অরুণ। সে চার-পাঁচখানা টিউশন পড়ায়; আমাদের মধ্যে একটু স্বচ্ছল অবস্থা তারই।

সবাই তার দিকে তাকাতেই সে যা বোঝার বুঝে নিয়ে বিরক্ত হয়ে বললো, "তোরাও আজব পাবলিক মাইরি। আমার বার্থডে সেলিব্রেট 
করবি আমারই কাছ থেকে ধার করে। কুছ তো শরম কর্!"

আমি বক্তৃতা শুরু করতে যাচ্ছিলাম, "ঠাকুর বলেছেন: টাকা মাটি, মাটি টাকা। টাকা কি শ্মশানে নিয়ে যাবি?" ইত্যাদি 
ইত্যাদি। কিন্তু তার আগেই অরুণ মানিব্যাগ থেকে একটা পাঁচশোর নোট বের করে ব্যাজার মুখে বললো, "আগের মাসেও চারশো ধার 
নিয়েছিলি। সেটা এখনো ফেরত পাইনি।"

আমাদের বাকি পাঁচজনের অবস্থা তখন ভোটে জিতে যাওয়া নেতাদের মতো। তখন কি কেউ আর পাবলিকের কথা শোনে? আমরা জোর
কদমে তোড়জোড় শুরু করে দিলাম।

(চলবে)
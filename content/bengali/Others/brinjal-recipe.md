---
title: "ব্যাচেলারীয় বেগুন পোড়া"
date: 2018-11-09T19:32:49+05:30
writer: "তরুণ জানা"
comment: true
center_align: false
slug: "brinjal-recipe"
draft: false
---

রান্নাঘরের দশ মিটার ব্যাসার্ধের মধ্যে কখনো গিয়েছেন? প্রশ্নটা শুনেই ভীষণ চিন্তিত হয়ে গালে হাত দিয়ে বসে পড়বেন 
না, প্লিজ। আজকে আপনাদের এমন একটা রেসিপি শেখাবো, যার জন্য সঞ্জীব কাপূর হওয়ার কোনো দরকার নেই। আপনার
হাতে মিনিট পনেরো-কুড়ি সময় আর আলসেমি কাটিয়ে ওঠার মতো উৎসাহ থাকলেই দিব্যি বানিয়ে ফেলতে পারেন 'বেগুন পোড়া'।

প্রথমেই একটা কথা পরিষ্কারভাবে বলে দিচ্ছি মশাই, হিন্দি কায়দায় 'বেঙ্গন কা ভর্তা' বলা আমার পোষায় না। আমি 'বেগুন 
পোড়া'তেই স্বচ্ছন্দ। 

## উপকরণ

1. একটু বড় সাইজের একটা বেগুন (একখানা বেগুন একজনের পক্ষে যথেষ্ট, তবে আপনি পরিমানটা আপনার খোরাক অনুযায়ী বদলাতে 
পারেন)। আর হ্যাঁ, বেগুন কেনার সময় একদম কিপ্টেমি করবেন না। বাড়ি বানানোর সময় যেমন সিমেন্টের কোয়ালিটি ভালো না 
রাখলে মুশকিল, ঠিক সেরকম বেগুনের কোয়ালিটি ভালো না হলে সব পরিশ্রমই বৃথা!
2. মাঝারি সাইজের পেঁয়াজ একটা।
3. গোটাদুয়েক কাঁচা লঙ্কা।
4. সামান্য একটুখানি তেল।
5. স্বাদমতো নুন।     

{{<raw>}}
<p class="text-error"><strong>বিধিবদ্ধ সতর্কীকরণ : মেসে থাকতে ঠেলায় পড়ে রান্না শিখতে হয়েছে আমাকে। এই রেসিপি
আপনার মধ্যপ্রদেশের বিকার ঘটালে তার জন্য কর্তৃপক্ষ দায়ী নয়। Try at your own risk!</strong></p>
{{</raw>}}

## পদ্ধতি

প্রথমেই বেগুনের বোঁটার দিকটা ছুরি দিয়ে কেটে দিন। এরপর খুন্তির হাত দিয়ে ধরার দিকটা বেগুনের মধ্যে বেশ কিছুটা 
ঢুকিয়ে দিন। এবারে নিশ্চিন্তে গ্যাস অন্ করে খুন্তিটাকে হাতলের মত ধরে বেগুনটাকে ওভেনের উপর রাখুন। ব্যাস, অর্ধেক 
কাজ শেষ।

অফিসে প্রোমোশন আটকে আছে? প্রেমিকার সাথে ঝগড়া? ভিড় বাসে-ট্রেনে রোজকার লড়াই? নাঃ, আপনাকে আর জ্বলেপুড়ে 
মরতে হবে না! আপনার হয়ে বেগুনটা জ্বলুক-পুড়ুক, যা খুশি হোক! ততক্ষন আপনি বরং গলা খুলে একবার গান করে নিন:

>একদিন বৃষ্টিতে বিকেলে, থাকবে না সাথে কোনো ছাতা;\
শুধু দেখা হয়ে যাবে মাঝরাস্তায়, ভিজে যাবে চটি-জামা-মাথা।\
থাকবে না রাস্তায় গাড়ি-ঘোড়া, দোকান-পাট সব বন্ধ;\
শুধু তোমার আমার হৃদয়ে ভিজে মাটির সোঁদা গন্ধ।[^yt]

গান গাইতে গাইতে শুধু খেয়াল রাখবেন, আগুনের তাপ খুন্তি বেয়ে উঠে এসে আপনার হাতে না ছোবল মারে (সেজন্যে একটু খবরের 
কাগজ খুন্তিতে জড়িয়ে ধরতে পারেন)। আর হ্যাঁ, বেগুনটাকে মাঝে মধ্যে একটু এদিক-ওদিক করে নিতে ভুলবেন না। বেগুনটা যখন 
একদম নরম হয়ে আসবে এবং খুন্তির পরাধীনতা থেকে স্বাধীন হতে চাইবে, তখন গ্যাস বন্ধ করে খুন্তিটা খুলে নিয়ে বেগুনটাকে 
একপাশে সরিয়ে রেখে ঠান্ডা হতে দিন।

বেগুনটা ঠান্ডা হয়ে গেলে পুরো খোসাটা সাবধানে খুলে নিন। চিন্তা করবেন না, বেগুনেরা স্বভাবগতভাবেই নির্লজ্জ; 
বস্ত্রহীন হয়ে গেলেও কিছুমাত্র চেঁচামেচি করবে না। এবারে থালার মধ্যে বেগুনটাকে নিয়ে পরিমানমতো নুন, তেল, লঙ্কা আর 
পেঁয়াজকুচি দিয়ে ভালোভাবে পিষে পিষে মেখে নিন। ব্যাস, ব্যাচেলারীয় স্টাইলে বেগুন পোড়া একদম রেডি।

[^yt]: [একদিন বৃষ্টিতে বিকেলে (অঞ্জন দত্ত) - কভার - ঋষি পন্ডা](https://www.youtube.com/watch?v=FABiPZpRd_k)
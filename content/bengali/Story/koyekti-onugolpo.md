---
title: "কয়েকটি অনুগল্প"
date: 2020-03-24T16:02:58+05:30
draft: false
toc: true
comments: true
mathjax: false
tags:
  - গল্প
---

## ঘ্রাণেনং অর্ধভোজনম্

"ঘ্রাণেনং অর্ধভোজনম্", ক্লাস এইটে পড়াচ্ছিলেন সুমিতবাবু।
এমন সময় পেছনের দিক থেকে শান্ত, গোবেচারা ছেলেটা উঠে দাঁড়িয়ে বললো, "ভুল বললেন স্যার। রোজ রাতেই আমাদের বস্তিতে পাশের হোটেল থেকে খাবারের সুগন্ধ ভেসে আসে; তবুও প্রায়ই আমাদের খালি পেটে ঘুমোতে হয়।"

---

## লোকটা

রঙিন হয়ে যাওয়া পাড়াটা তখন ক্লান্ত হয়ে ঘুমিয়ে পড়েছে; কাঁধে ঝোলা নিয়ে বাড়ি ফিরল লোকটা।
প্রায় সব আবির বিক্রি হয়ে গেছে, শুধু কাঁধের ঝোলায় দু'প্যাকেট আবির সযত্নে রাখা আছে নিজের ছেলের জন্যে। কাল থেকে আবার সেই চেনা লড়াই। আনমনে আকাশের দিকে তাকালো সারা বছর লোকাল ট্রেনে মশলামুড়ি বিক্রি করা লোকটা। জ্যোৎস্নায় ধুয়ে যাচ্ছে বিশ্বচরাচর।

---

## সতেরোর নামতা

ক্লাস থ্রি-ফোরে সতেরোর নামতা বারবার ভুলে যেতাম। মাস্টারমশাই চোখ পাকিয়ে বলতেন, "বাঁদর ছেলে, এবার ভুল করলেই চড় খাবি!"
আজ কুড়ি বছর পরে সতেরোর নামতা তো গড়গড় করে বলে যেতে পারি, শুধু শোনার জন্যে মাস্টারমশাই নেই। আকাশের 'তারা' হয়ে গেছেন!!

---

## আন্তর্জাতিক মাতৃভাষা দিবস

ফেসবুকে 'Happy International Mother Language Day!' লিখে পোস্ট করলো অরুণ।
ফোনের Google Indic Keyboard মুচকি হেসে নোটিফিকেশন্‌ পাঠালো, "আন্তর্জাতিক মাতৃভাষা দিবসের শুভেচ্ছা!"

---

## দেশপ্রেমিক

-দেশকে ভালোবাসেন?<br>
-ঠিক বলতে পারবো না। তবে জাতীয় সঙ্গীত শুনলে গায়ের প্রতিটা রোমকূপ খাড়া হয়ে যায়!

---

## জিওমেট্রি বক্স

দাদার একটা জিওমেট্রি বক্স ছিল। উঁহু, ভুল বললাম। ওটাই ছিল আমার ছেলেবেলার 'প্যান্ডোরার বাক্স'। সবসময়ই মনে হত, খুললেই বুঝি একটা ম্যাজিক দেখতে পাবো। কিন্তু দাদা সবসময় বাক্সটাকে আগলে রাখতো, আমাকে হাত দিতেই দিত না। দাদা যখন জিওমেট্রি বক্স খুলে খাতায় সরলরেখা-ত্রিভুজ-চতুর্ভুজ-বৃত্ত আঁকতো, তখন আমি চোখে তৃষ্ণার্তের দৃষ্টি নিয়ে ওটার দিকে তাকিয়ে থাকতাম আর ভাবতাম, "ইসস্...আমিও এরকম একটা বাক্স কবে হাতে পাবো!"

তারপর একদিন সত্যিই বাবা আমাকে একটা জিওমেট্রি বক্স কিনে দিলেন। জিওমেট্রি বক্স একা এলো না, সঙ্গে নিয়ে এলো উপপাদ্য আর সম্পাদ্যের চোখরাঙানি। অঙ্কে নিতান্তই সাধারণ মানের এই ছেলেটা আস্তে আস্তে জিওমেট্রি বক্সটাকে ভয় পেতে শুরু করলো। ঠিক তখনই ম্যাজিকটা ঘটলো। দাদা এসে হাত ধরলো। একদম গোড়া থেকে শেখাতে শুরু করলো জ্যামিতির অ-আ-ক-খ। আসলে প্যান্ডোরার বাক্স খুললে তো শুধুই ভয়, বিরক্তি, যন্ত্রণা এসব আসে না; তার সঙ্গে আরো একটা অনুভূতি আসে, যেটাকে লোকে 'আশা' বলে।

---

## মাঝরাতের কলিংবেল

এই মাঝরাতে কলিংবেলটা একনাগাড়ে বাজছে।

দুপুরেও এভাবেই বাজছিল। দরজা খুলে দেখি অল্পবয়সী একজন মেয়ে। সেলসগার্ল।

-"ভালো শাড়ি আছে স্যার। ম্যাডামকে একটু ডেকে দেবেন?"

"ম্যাডাম বাপের বাড়িতে। আপনিই একবার ডেমনস্ট্রেশন দিয়ে দিন!", হিসহিসে গলায় বললাম আমি।

আমার চোখের নোংরা ভাষা পড়তে মেয়েটা কয়েক সেকেন্ড নিলো। তারপর একঝটকায় পেছন ঘুরে দৌড়তে শুরু করলো। বাড়ির সামনেই বড়ো রাস্তা। মৃত্যুদূতের মতো ধেয়ে আসা ট্রাকটাকে মেয়েটা খেয়াল করেনি। একটা সশব্দ ধাক্কা, একটা তীক্ষ্ম আর্তচিৎকার। ব্যস, সব শেষ।

এখনো কলিংবেলটা বাজছে। আমি জানি, দরজা খুললেই থেঁঁতলে যাওয়া মুখ নিয়ে মেয়েটা বলতে শুরু করবে, "ভালো শাড়ি আছে স্যার। ম্যাডামকে একবার ডেকে দিন প্লিজ!"

---

## চাপদাড়ি

মেয়েকে নিয়ে মা একটা আবৃত্তির অনুষ্ঠানে গিয়েছেন। মেয়ে গলার শিরা ফুলিয়ে নজরুলের কবিতা আবৃত্তি করলো:

<div style="text-align: center;">

*খোদার ঘরে কে কপাট লাগায়, কে দেয় সেখানে তালা?* <br/>
*সব দ্বার এর খোলা রবে, চালা হাতুড়ি-শাবল চালা!*

</div>

মেয়ে হাততালি কুড়োলো বিস্তর। রাস্তায় মেয়ে আইসক্রিমওয়ালা দেখে আইসক্রিম খাওয়ার বায়না ধরলো। মা বললেন, "লোকটার মাথায় টুপি, মুখে চাপদাড়ি; দেখে মুসলমান বলেই মনে হচ্ছে। চল, অন্য কোথাও দেখি।"

---
## ভাইফোঁটা

পূজনীয়া মা,<br/><br/>

ভাইফোঁটার দিন ভাই খুব মনখারাপ করে কান্নাকাটি করছিলো শুনলাম। আমারও বুকটা হু-হু করে উঠছিলো। কিছু কিছু কষ্ট কোনোদিনই যাওয়ার নয়।<br/><br/>

-ইতি,<br/>
দশ বছর আগে নষ্ট করে ফেলা তোমার কন্যাভ্রূণ
---
title: "সেই মেয়েটা"
date: 2020-04-23T09:46:28+05:30
writer: "তরুণ জানা"
comment: true
center_align: true
slug: "sei-meyeta"
draft: false
---

সেই মেয়েটার কোথায় বাড়ি বলতে পারো?\
পদ্মপাতায় জলের মতোই মেয়েটা যেন\
অভিমানের মেঘ জমলেই পালায় ছুটে।\
কাছে এসেও দূরে দূরে পালায় কেন?\
\
সেই মেয়েটার দীঘল দুটো চোখের পাতায়\
অভিমানের মেঘের ছায়া যায় কি দেখা?\
ঝড়ের পরেও দু'চোখ মেলে দেখতো যদি\
আমার প্রেমের প্রদীপ ছিলো জ্বালিয়ে রাখা।\
\
আমি নাহয় ভীষণ খারাপ, ভিলেন-টাইপ;\
সেই মেয়েটা ডানাকাটা পরীর মতো...\
হাতদুটো তার বাড়িয়ে কাছে ডাকতো যদি,\
এক নিমেষেই উধাও হত মনের ক্ষত।\
\
আসলে তো আমিও ভীষণ পাগল ছেলে;\
দেখতে পেলাম নিজের মনের ভেতর ঢুকে:\
সকাল থেকে হন্যে হলাম তাকেই খুঁজে,\
যে মেয়েটা ঘর বেঁধেছে আমার বুকে।।
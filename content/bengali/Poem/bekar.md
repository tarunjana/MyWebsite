---
title: "বেকার"
date: 2019-07-01T20:56:30+05:30
writer: "তরুণ জানা"
comment: true
center_align: true
slug: "bekar"
draft: false
---

দিন কেটে যায় শ্লথের গতিতে, রাতে ঘুম নেই চোখে;\
বেকারের গ্লানি টুঁটি টিপে ধরে অবসাদময় নখে।\
\
"কীরে! পেলি কিছু?": প্রশ্ন তো নয়, যেন ছুটে আসা তীর।\
মাথা নীচু করি, স্বপ্নভঙ্গে বুক ফেটে চৌচির।\
\
বাবা-মা'র চোখে তাকাতে পারি না, মাথা নীচু করে থাকি।\
গুঞ্জন ওঠে, "ভালো ছেলে ছিল, গোল্লায় গ্যালো নাকি?"\
\
প্রেমিকাও ছেড়ে গেছে বহুদিন, অচেনা পথের বাঁকে...\
ডুবন্ত কোনো জাহাজের প্রতি কার পিছুটান থাকে?\
\
চাকরি জোটে না, আমিও হয়তো কম মেধাদের দলে।\
অবিরাম তবু পরীক্ষা দিই শিকে ছিঁড়বেই বলে।।
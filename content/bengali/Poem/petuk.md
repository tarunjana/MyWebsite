---
title: "পেটুক"
date: 2018-08-15T19:25:50+05:30
writer: "তরুণ জানা"
comment: true
center_align: true
slug: "petuk"
draft: false
---

হারিয়ে গেছেন বুলুর দাদু,\
বেজায় রকম গন্ডগোল!\
হারমোনিয়াম গাইছে না গান,\
বাজছে না ঢাক, কিম্বা ঢোল।\
\
ছুটছে সবাই এদিক-সেদিক\
দিল্লি থেকে মুম্বাই;\
মিলছে নাকো খবর কোনো;\
গেলেন কোথায়? দুচ্ছাই!\
\
দিব্যি ছিলেন ঠাকুরদাদা\
আকাশবাণী নিয়ে,\
শখের মধ্যে কেবল ছিল\
পোষা ময়না-টিয়ে।\
\
সঙ্গী ছিল ডায়াবেটিস,\
হার্টের ব্যামো-ও ছিল।\
রাত-বিরেতে আসতো না ঘুম,\
ছিল ঘুমের পিল(Pill)-ও।\
\
এমনতরো 'সুখী' মানুষ\
উধাও হলেন কোথায়?\
পাগলামি কি ভর করেছে\
হঠাৎ বুড়োর মাথায়?\
\
ব্যস্ত হয়ে সবাই যখন\
উঠছে ঘেমে-নেয়ে,\
হারিয়ে যাওয়া দাদুর খবর\
হঠাৎ এল ধেয়ে।\
\
পাড়ার মোড়ে রেস্তোরাঁতে\
একলা বসে বুড়ো,\
করছে সাবাড় চপ-কাটলেট-\
কাতলা মাছের মুড়ো।\
\
ভীষণ রেগে পাড়ার লোকে\
ধরল যখন চেপে,\
খাবার ভর্তি দাদুর গলা\
উঠল খানিক কেঁপে:\
\
"মেডেল পাওয়া খাইয়ে ছিলাম\
বছর পঁচিশ আগে।\
দাঁত পড়েছে এখন নাহয়,\
পেট তো আছে জেগে!\
\
ডায়াবেটিস করলো ফিনিশ\
স্বাদ-আহ্লাদ যত।\
না খেয়েও বেঁচেই আছি\
জ্যান্ত মড়ার মত।\
\
নিয়ম-কানুন যা আছে আজ\
যাক না গড়াগড়ি।\
মরতে যখন হবেই আমায়\
খেয়েই নাহয় মরি।।"
---
title: "বাড়ি ফিরতেও পারো"
date: 2018-10-03T16:30:49+05:30
writer: "তরুণ জানা"
comment: true
center_align: true
slug: "bari-firteo-paro"
draft: false
---

তুমি বাড়ি ফিরতেই পারো;\
চেনা পথ ধরে,\
কিংবা পথ ভুল করে\
দরজায় কড়া নাড়তেই পারো।\
\
তুমি বাড়ি ফিরতেই পারো;\
গৃহহীন ধূমকেতুর মতো\
হঠাৎ করেই...অনাহূত...\
তুমি বাড়ির পথ ধরতেই পারো।\
\
তুমি বাড়ি ফিরতেই পারো;\
যেমন ফেরে পরিযায়ী পাখি...\
যেমন ফেরে হারিয়ে যাওয়া ছেলে,\
তেমন করে তুমি ফিরতেই পারো।\
\
তুমি বাড়ি ফিরতেই পারো;\
\
কিন্তু বাড়ি তোমাকে ফেরাবে কিনা,\
সাদরে খুলে দেবে কিনা সদর দরজা,\
সেকথা আমায় জিজ্ঞেস কোরোনা;\
কারন আমিও তোমার মতো বাড়ি ফিরছি,\
আমিও তোমার মতো বাড়ি ফিরতে চাই।।
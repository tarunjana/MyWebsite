---
title: "ইতি, ভবঘুরে"
date: 2018-10-30T16:20:08+05:30
tags: ["Poem"]
categories: ["Bengali"]
slug: "iti-voboghure"
authors: ["Tarun Jana"]
katex: false
featuredImage: 
draft: false
---

মরচেরা সংসার করে নড়বড়ে পেরেকের গায়ে;\
শুধুই যন্ত্রনা বাড়ে, নুন দিলে কাটা কোনো ঘায়ে।\
\
আঘাতের গভীরতা কত? কত দূরে দুঃখের মূল?\
আমরা তো উত্তর খুঁজি, প্রশ্ন বুঝি না একচুল।\
\
যে পথিক হারিয়েছে পথ, তার কি থেমে গেলে চলে?\
আকাশেরও যন্ত্রনা হয়, বহুদিন বৃষ্টি না হলে।\
\
কান্নারা চিরকালই ঋণী ভরসার কাঁধেদের কাছে;\
পথভোলা চিঠিতেই তবু সুখের ঠিকানা লেখা আছে।\
\
পরিচিত ব্যাথাদের কাছে আমার খবরটুকু নিও;\
আমি তো হাঘরে চিরকাল, রাস্তাই বরাবর প্রিয়।\
\
এখানে আকাশজুড়ে দেখো, যন্ত্রনা বসিয়েছে ভাগ...\
তুমি হাসলেই প্রিয়তমা, মুছে যাবে সব ক্ষত-দাগ।।
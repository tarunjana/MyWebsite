---
title: "আসতে পারো"
date: 2020-12-17T12:39:54+05:30
tags: ["Poem"]
categories: ["Bengali"]
slug: "aste-paro"
authors: ["Tarun Jana"]
katex: false
featuredImage: 
draft: false
---

পাতা ঝরে যায় পুরোনো স্মৃতির মতো;\
চোরাবালি জানে তলিয়ে যাওয়ার সুখ।\
বোরোলিনে সারে মনের ক্রনিক ক্ষত?\
হৃদপিন্ডকে বোকারাই ভাবে বুক।\
\
আমিও ভাবছি, ছুটি নিই ক'টা দিন;\
ইঁদুর-দৌড়ে ক্লান্তি বাড়ছে আরো।\
চায়ের গুমটি খোলা থাকে ছ'টা দিন;\
সময় থাকলে তুমিও আসতে পারো।\
\
বিশ্বাসে আমি হোমারের মতো, কানা।\
ভালোবাসলে মোমের মতোই গলি।\
আমার তো নেই পক্ষীরাজের ডানা;\
স্বপ্নগুলোকে দিলেম জলাঞ্জলি।\
\
আমার পকেটে খুচরো দুঃখ ভরা;\
বছর ফুরোতে বাকি দিন দশ-বারো।\
তোমার ভাঁড়েও ঢেলে দেবো শর্করা,\
ইচ্ছে থাকলে সঙ্গে আসতে পারো।\
\
পরিযায়ী শীতে উষ্ণতা মুখচোরা;\
চেনা গিরগিটি পালটে নিয়েছে রং।\
ভালোবাসবার মামলায় আনকোরা;\
বলবো তোমাকে সেই হিম্মত কম।\
\
তোমার জন্যে এ' চিঠি গেলেম রেখে।\
চায়ের দোকান খোলা থাকে রোব্বারও...\
মকসুদ ভাই চা বানায় ভোর থেকে;\
পারলে আমার সঙ্গে আসতে পারো।\
\
উষ্ণতা নিয়ে পাশেই বসতে পারো।।
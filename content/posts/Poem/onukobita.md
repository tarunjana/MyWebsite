---
title: "অনুকবিতাগুচ্ছ"
date: 2020-04-05T20:50:49+05:30
tags: ["Poem"]
categories: ["Bengali"]
slug: "onukobita"
authors: ["Tarun Jana"]
katex: false
featuredImage: 
draft: false
---

## দু-লাইনের অনুকবিতা

(১)

যতবার কাঁদো তুমি, ততবার নদী ভাসে শোকে;\
ততবার পুজোতেও বৃষ্টির ছাঁট এসে ঢোকে।।

(২)

শরীরে বল পেতে হলে গ্লুকন-ডি খেও;\
মনের জোর ফিরে পেতে নজরুলই শ্রেয়।।

(৩)

এবার হবে হাওয়া-বদল, চাষ করেছি ঘৃণা।\
গুঁড়িয়ে ভালোবাসার প্রাসাদ উঠবে ক্ষোভের মিনার।।

(৪)

চাঁদ, তুমি সাজো ধার করে : সূর্যকিরণে আঁকা।\
আমি ভালোবাসি অমাবস্যার সুদূর নীহারিকা।।

(৫)

মিলছে না হিসেব-নিকেশ, বিষিয়ে গিয়েছে এই মনও;\
তোমরা তো প্রয়োজন খোঁজো, বন্ধুতা খোঁজোনি কখনো।।

(৬)

মগজটা কয়, "আমি তো আছি, মিছেই ছবি তুলিস।"\
ক্যামেরা বলে, "থাক্‌ না তোলা, তুই যে বড্ড ভুলিস।"

(৭)

মেঘের আর দোষ কী বলো বৃষ্টি ঝরায় যদি?\
মেঘ কি জানে হৃদয় জুড়ে বইছে আস্ত নদী?

(৮)

সব চোখেরই জলপ্রপাত শুকিয়ে যেত, যদি...\
সবার জন্য বইতো কোথাও একটা স্নেহের নদী।।

(৯)

মন্দির-মসজিদ-গির্জা প্রার্থনারত লোক গোনে;\
তার চেয়ে বেশি প্রার্থনা হাসপাতাল রোজ শোনে।।

(১০)

শীতঘুম ভেঙে যাক্‌, বিদ্রোহ শুরু হোক মনে;\
পরিযায়ী পাখি আমি, উড়ে যাব ফাগুনের বনে।।

(১১)

দু'হাত ভরে দিলেম তাকে নিঃস্ব হয়ে যেই,\
ফিরিয়ে দিয়ে বললো আমায়, "খুশি অল্পতেই!"

(১২)

চোখে পড়েনি তো এতদিন। মিশেছিল 'তারা'দের ভিড়ে।\
দুনিয়ার নিয়ম তো এই: 'তারা' খসে গেলে চোখে পড়ে।।

(১৩)

সাগর ডাকে: "বিশালতায় মিশবি যদি আয়..."\
সমর্পণের বাজনা শুনি নদীর মোহনায়।।

(১৪)

তুমি যাকে অবহেলা ভাবো, আসলে তা' ব্যস্ততা-ঝড়;\
জ্যোৎস্না আবার ধুয়ে দেবে অমাবস্যার ঠিক পর।।

(১৫)

মিথ্যে এত দম্ভ কেন? সময় সর্বনাশী।\
সদ্য ফোটা ফুলেরা তো কুঁড়ির কাছে বাসি।।

(১৬)

যদি বলি, "পাশে থেকো, কুয়াশা জমুক রাস্তায়।"\
তুমিও কি চলে যাবে, সব্বাই যেমন পালায়?

(১৭)

মনেই যখন মেঘ জমেছে, ফুরিয়ে আসছে আলো;\
হাওয়া অফিস মিথ্যে হোক্‌, বৃষ্টি হওয়া ভালো।।

(১৮)

নিভলে আলো সরিয়ে রেখে ঝড়ের ক্ষয়-ক্ষতি,\
আমরা সবাই জাপটে ধরি অবাধ্য এক অতীত।।

(১৯)

আমি নেহাত আতসবাজি, পুড়বো হাসিমুখে;\
আমার এ' ছাই সাফল্য পাক্‌ তোমার ক্ষণিক সুখে।।

(২০)

ট্যুইস্ট-ভরা জীবননাট্য, ফুরোয় না তো অল্পে;\
আমরা সবাই খলনায়ক অন্য কারো গল্পে।।

(২১)

পাওয়া সহজ, রাখা কঠিন, ক'জন বলো বুঝি?\
পথ হারিয়ে গেলেই তখন পথের হদিশ খুঁজি।।

(২২)

রুমাল ভালোই জানে কখন ঝাপসা হয় চোখ।\
ফোনের গ্যালারি জুড়ে নিহত গোলাপের শোক।।

(২৩)

ব্যবহৃত হতে হতে অনুভূতি শুয়েছে কবরে।\
মানসিক খুনগুলো কে কবে পড়েছে খবরে?

(২৪)

যেভাবে নদীর স্রোত জানে মোহনার কাছে ফেরা,\
সেভাবেই ঘুম ভাঙে, ফিকে হয়ে আসে স্বপ্নেরা।।

(২৫)

মোহনার সাথে যার আড়ি, সে নদীর থেমে যাওয়া ভালো;\
নচেৎ ভাসবে উপকূল, স্রোত এলে ভীষণ জোরালো।।

(২৬)

ধ্রুবক রেখে ভরসাটুকু, গুঁড়িয়ে ক্ষোভের মিনার...\
সাগর জানে, মিশবে নদী পেরিয়ে এসে ঘৃণা।।

(২৭)

কাউকে হারায় সময়-ঘড়ি, কেউ হেরেছে শোকে;\
হার না মানা মানুষগুলো জয়ের গন্ধ শোঁকে।।

(২৮)

খুন হয়েছে বিশ্বাস, আর যন্ত্রণা-ঋণ জমা;\
ঘায়েল হওয়া ক্লান্ত দেহ সাজিয়ে রাখে ক্ষমা।।

(২৯)

অপেক্ষাতে ক্লান্ত মেয়ের সব অভিমান গেছে গলে;\
"মিটিয়ে দিলেম সব ঋণ", নিম্নচাপের মেঘ বলে।।

(৩০)

আঘাতগুলো হৃদয়জুড়ে ক্ষত হয়ে জমা।\
চরম শাস্তি দিলাম তোমায়: নিঃশর্ত ক্ষমা।।

(৩১)

যতটা ঠেলেছো দূরে, ততটাই ফিরে পাবে ঘৃণা;\
ছেড়ে যাওয়া মানুষের আমি কোনো খবর রাখিনা।।

(৩২)

কি ভাবছো? সব ব্যাথাই সারবে বোরোলিনে?\
মনখারাপের ওষুধ আছে চার্লি চ্যাপলিনে।।

(৩৩)

প্রতিটা বানান ভুলে আয়নার মুখোমুখি হই;\
একদিন নিজেকে পূঙ্খানুপুঙ্খ পড়বোই।।

(৩৪)

কঠিন অসুখ, নেই বেশিদিন, জীবন-তরী টালমাটাল;\
তোমার পাশে চুপটি করে বসতে পারি অনন্তকাল?

(৩৫)

নিঃস্ব হল একটা মানুষ, অঙ্কে হল ভুল যার...\
শুকিয়ে যাওয়া গোলাপ হাতে একলা ভেজেন গুলজার।।

(৩৬)

স্মৃতিরাও বেইমান; সুদসহ বেড়ে চলে মায়া।\
আলো দূরে সরে যদি, দীর্ঘতর হয় ছায়া।।

(৩৭)

যবনিকা পড়ে, আর সময় লুকিয়ে নেয় দেনা;\
বারুদ পুড়লো কত? ফুলঝুরি খবর রাখেনা।।

(৩৮)

প্রজাদের ভাত মেরে রাজার তো ফুলে ওঠে 'সিনা';\
আমরা যা' চোখে দেখি, তার সবটুকুই 'দেখি' না।।

---

## চার লাইনের অনুকবিতা

(১)

লাইক-কমেন্ট-শেয়ার-বন্দি জীবন;\
ইমোজিতেই পুড়ছে আবেগ সলতে।\
আজকাল তাই ভয় পাই আমি খুব\
চোখের দিকে তাকিয়ে কথা বলতে।।

(২)

মনে হয় তুমি ভালো নেই একটুও,\
আমিও কি ছাই এইভাবে ভালো আছি?\
প্লিজ এইবার আমায় একটু ছুঁও\
ভুল করে যদি চলে আসি কাছাকাছি।।

(৩)

সময় সারায় অনেক ক্রনিক ক্ষত।\
আহত যোদ্ধা চাইছে যুদ্ধ জিততে।\
সাদা-কালো নয়, সব চরিত্র ধূসর;\
"জোকার কাঁদে না", এই মতবাদ মিথ্যে।।

(৪)

মস্তিষ্কটা সজাগ থাকে অফিস বসের মতো;\
দিনেরবেলা কাজের ভিড়ে হৃদয় নিদ্রারত।\
রাত ঘুমোলেই হৃদয় জাগে, স্মৃতির বাক্স খুলি;\
'প্রাক্তন' তুই অভিধানেই, হৃদয়ে রঙ্গোলি।।

(৫)

ভালো থেকো তোমার মতো করে;\
আমার নাহয় থাকুক মরীচিকা।\
তোমার থাকুক জ্যোৎস্নামাখা পথ,\
একাই নাহয় জ্বালবো অগ্নিশিখা।।

(৬)

মনখারাপের বিকেল আমি নিলাম,\
তোকে দিলাম কোকিলডাকা ভোর।\
অন্ধকারের রাতটা আমি নিলাম,\
পূর্ণিমা চাঁদ বাড়ি আসুক তোর।।

(৭)

ভালোবাসার স্পর্ধা করিনেকো,\
ভালো লাগায় সীমাবদ্ধ থাকি।\
অধিকারের বোধটা যখন আসে,\
উড়তে ভোলে প্রেমের মুক্ত পাখি।।

(৮)

দিঘির মতো অমন গভীর চোখে\
একটুখানি কাজল টেনে নিও।\
আমি আবার সাঁতার জানিনেকো;\
জলের পানে চেয়ে থাকাই প্রিয়।।

(৯)

আমি কেমন থাক্‌ না সেসব কথা,\
পরিচয়ের কী বা প্রয়োজন?\
আমি কোনো জনবিরল দ্বীপ,\
ত্রিকোণ প্রেমের অবাঞ্ছিত কোণ।।

(১০)

ভাবছো আমায় হাত বাড়ালেই পাবে?\
গান বাঁধবে আমার ছন্দ-সুরে?\
ছায়াপথের ওই যে তারাগুলো\
আসলে তো আলোকবর্ষ দূরে।।

(১১)

ছাতার কথা ভুললে নাহয় আজ।\
ভিজলে খানিক এমন কী আর ক্ষতি?\
শাওয়ার খুলে যতই ভেজো তুমি,\
বৃষ্টি ভেজায় অন্য অনুভূতি।।

(১২)

নিয়ম করে হয়না তো রোজ বলা;\
কিন্তু জেনো, বড্ড ভালোবাসি।\
আঘাত পেয়ে পাঁজর যখন ভাঙে,\
মলম হয়ে সারায় তোমার হাসি।।

(১৩)

"আনরোমান্টিক ভীষণ তুমি!" : এই অভিযোগ মিথ্যে।\
পাগলি তুই দেখতে কী পাস বানভাসি প্রেম নেপথ্যে?\
\
প্রেমের জ্বরে পুড়ছি দুজন, পুড়ছি দিবারাত্র;\
চেঁচিয়ে বলা "ভালোবাসি!" দেখনদারি মাত্র।।

(১৪)

খাঁচা খুলে বাইরে এসে দাঁড়া।\
অনেক বড়ো আকাশ পড়ে আছে।\
ফুলদানিতে শুকনো ফুলের হাসি;\
নতুন কত ফুল ফুটেছে গাছে।।

(১৫)

আমরা এখন গানও 'দেখতে' চাই,\
বিবাদ চলে চোখ এবং কানে।\
গান 'শোনার' অনুভূতিটা কেমন\
অন্ধ কোনো শ্রোতাই শুধু জানে।।

(১৬)

ছেলেদের নাকি কান্না-টান্না আসে না:\
এমন করে মিথ্যে বলাটা ঠিক কি?\
প্রতি রাতে আমি ভিজিয়ে গিয়েছি বালিশ;\
সিলিঙের দুটো টিকটিকি শুধু সাক্ষী।।

(১৭)

শব্দগুলো আগল ভাঙতে চায়\
কাউকে পেলে হঠাৎ কাছাকাছি।\
একটু শুনেই ধৈর্য্য হারায় শ্রোতা;\
বলেই ফেলে, "থাক্‌, ব্যস্ত আছি!"

(১৮)

জোকার হয়ে হাসিয়ে যাবো,\
সারবে মনের গভীর ক্ষত।\
হাসির ঝুলি করবো উজাড়,\
কান্নাটা থাক্‌ ব্যক্তিগত।।

(১৯)

'খুনি' আমায় বলতে পারো;\
চোখ বুজে খুন করতে পারি।\
কোর্ট-কাছারির মামলা তো নয়,\
গলা টিপে রোজ স্বপ্ন মারি।।

(২০)

মেয়ে দেখলেই অশালীন ইঙ্গিত,\
সম্মান তো দাওনি একরত্তি।\
যখন তোমার বোন পরালো রাখি,\
তখন তোমার হাত কাঁপেনি? সত্যি?

(২১)

বারুদ তবু পুড়তে ভালোবাসে,\
আগুন যে তার বড্ড কাছাকাছি;\
তুমি যদি পোড়াও আমায় তবে,\
হাসিমুখেই পুড়তে রাজি আছি।।

(২২)

ছোটো কোনো গলি থেকে উঠে\
রাজপথ ধরে হেঁটে আসা...\
সাফল্য কিছু বোঝেনা তো,\
বোঝে শুধু মেহনতী ভাষা।।

(২৩)

কান্না আসলে ঠিক বন্যার মতো\
উপচে পড়া অনুভূতির ঢেউ।\
হার মেনে নেয় নদীর সহ্যসীমা,\
আঘাত করে যখন কাছের কেউ।।

(২৪)

অঙ্ক বইয়ের ভাঁজে শুকনো গোলাপ;\
ক্যালকুলাসে ভুল করে ফেলি আমি।\
কাজলচোখে তাকাস না আর প্লিজ!\
বাধ্য হবো হতে বিপথগামী।।

(২৫)

খুব স্বাভাবিক পাশ কাটিয়ে যাওয়া;\
হেরে যাওয়া গন্ধ কে আর মাখে?\
রোদ ফুরোলে ভাঙা ছাতার কথা\
আমার মতো বোকাই মনে রাখে।।

(২৬)

প্রশমিত হয়ে এলে রাগ,\
নিভে গেলে জ্বলন্ত ঘৃণা,\
ভেবে দেখো দোষ ছিল কার?\
দুজনেরই দোষ ছিল কিনা?

(২৭)

তারপরে একঘেয়ে লাগে;\
আবেগও সীমারেখা টানে।\
কে কত ভালোবেসেছিলো?\
মুছে দেওয়া চ্যাট শুধু জানে।।

(২৮)

ভিড়ের মাঝে হঠাৎ চেনা মুখ;\
কিছু সময় স্তব্ধ ঘড়ির কাঁটা।\
পুনর্মিলন সিনেমাতেই হয়,\
উলটোদিকে দু'জন দিলেম হাঁটা।।

(২৯)

ক্ষণিক দেখায় ভেবেই যদি নাও,\
মানুষটাকে আমূল চিনে নেবে;\
তুমি তো সেই কুঁয়োর ব্যাঙের মতো,\
কুঁয়োকেই যে মহাসাগর ভাবে।।

(৩০)

বাষ্পেরা নেমে এলে চোখে\
চুপ করে মান্না দে শোনো।\
চারপাশে মুখোশের ভিড়ে\
বন্ধু তো হতে পারে গানও।।

(৩১)

ছুরি আর কবে জুড়োতে চেয়েছে ক্ষত?\
দুটো মহাদেশ সরে যায়। অভিমানে।\
কবিতা আসলে ক্ষমাস্বীকারের মতো;\
প্রতিটা পান্ডুলিপিই সেকথা জানে।।

(৩২)

যারা শুধু অবহেলা দিল;\
আশ্বাসবাণী গেল ভেসে,\
তাদের জানিয়ে দিও প্লিজ:\
প্রতিশোধ নেবো। ভালোবেসে।।

(৩৩)

সেই মেয়েটার জন্যে নিলাম একটা বিকেল,\
যে মেয়েটা বাসছে ভালো শর্ত ছাড়া।\
চায়ের কাপে জমুক স্মৃতি যেমন জমে;\
মফঃস্বলে রাত্রি নামুক, ঘুমোক পাড়া।।

(৩৪)

দেশপ্রেমিক? ও'সব ক্লিশে কথা।\
ভন্ড প্রেমে কাটবে দিন আর কত?\
পারলে তুমি দেশকে ভালোবেসো\
সত্যিকারের। ঠিক নেতাজির মতো।।

(৩৫)

সানাই তো থেমে গেছে কবে,\
দুন্দুভি বেজে চলে আজও।\
ছকে বাঁধা জীবনের গান নয়,\
এইবার ভুল সুরে বাজো।।

(৩৬)

বোহেমিয়ান, ছন্নছাড়া এবং পাগল।\
অভিযোগের সংখ্যা জানি অনেক বেশি।\
চুমু দিয়েই ফেলবো জিতে মোকদ্দমা;\
পাগল হলেও প্রেমিক আমি ছদ্মবেশী।।

(৩৭)

অভিজ্ঞ মাঝি হারিয়ে ফেলেছে দিক;\
জোয়ারের টানে অগত্যা ভেসে চলা।\
যেমন তোমার চোখে চোখ রাখলেই\
ভুলে যাই সব, থেমে যায় কথা বলা।।

(৩৮)

তোমার চোখে সাজিয়ে দিলেম হাসি,\
মুছিয়ে দিয়ে মনখারাপের জল।\
'জোকার' বলে ডাকতে আমায় পারো;\
হাসিয়ে যাবো, ওটুকুই সম্বল।।

(৩৯)

বাতাসের কাছে রেখে যাই পিছুটান,\
জীবনের কাছে লড়াই করার ডাক।\
শুধু বেঁচে থাক এরকম কিছু টান:\
যেরকম ফেরে ক্লান্ত পাখির ঝাঁক।।

---

## ছয় লাইনের অনুকবিতা

(১)

শেষ ক'টা কথা, "ভালো থেকো, আসি!", তারপর নীরবতা;\
দুটো প্রগলভ মানুষের মুখে ফুরিয়েছে সব কথা।\
\
মেয়েটার গালে কালো তিল, আর ছেলেটার চাপ-দাড়ি;\
কিছু কিছু লোক হার মেনে নেয়, সহজেই...তাড়াতাড়ি।\
\
দূরে সরে যাওয়া ভূখন্ড ওরা, নোনাজল মাঝখানে।\
কেন কাঁদে মেঘ? সেকথা হয়তো বৃষ্টিই শুধু জানে।।

---

## আট লাইনের অনুকবিতা

(১)

আলোর কাছে ছায়ার দাবি,\
দুখের কাছে সুখ।\
শান্তি চেয়ে দেখতে পেলাম\
লড়াই, তোমার মুখ।\
\
জীবন যেন গোলকধাঁধা,\
ক্লান্ত হলাম খুঁজে।\
পাঁজর-ভাঙা কষ্ট লুকোই\
নীরবে, মুখ বুজে।।

(২)

বাবা বলছে, "অঙ্ক অনার্স",\
মায়ের দাবি, "ইংলিশ থাক";\
ফিজিক্স টিচার যুক্তি দেখান,\
"জয়েন্ট দিয়ে এগিয়ে যাক্‌।"\
\
খোকার মনে রক্তক্ষরণ,\
মরছে মনের শিল্পীটা।\
রং-তুলিতে জমছে ধূলো,\
শুরুতেই শেষ গল্পটা।।

(৩)

ছেলেটা আজ ভীষণ রকম ক্লান্ত,\
তবুও জানে, লোক হাসানো চাই।\
আসলে তো সে মঞ্চে উঠতে পেরেছে\
আসল শিল্পী আসতে পারেনি তাই।\
\
প্রতিদিন তাই মুখে চুনকালি মাখে,\
জোকার সেজে লোক হাসিয়ে যায়।\
নিজের বুকেই কুয়াশা জমে থাকে,\
গ্রিনরুমে ফিরে ভেঙে পড়ে কান্নায়।।

(৪)

আড়মোড়া ভাঙে জনপদ,\
প্রিয়জন হাত রাখে হাতে:\
"আর ক'টা দিন থেকে যাও,\
আরো কিছুদিন থাকো সাথে।"\
\
"থেকে যাও!" অনুরোধটুকু\
নিষ্ফল খায় শুধু খাবি;\
আমাদের চলে যেতে হয়।\
ট্রেন ছাড়ে, সময়ের দাবি।।

(৫)

ভরসার কাঁধ নেই, বিশ্বাস ভিনগ্রহী প্রাণী;\
ভুল বুঝে রোজ তাই যন্ত্রণাটুকু কিনে আনি।\
\
তবুও ভরসা করে নিজের কবর খুঁড়ে আসি।\
আবহাওয়া পাল্টায়, শরৎও এখন বানভাসি।\
\
কাঠ হয়ে পুড়ে যাই, ওরা সব সেঁকে নেয় হাত;\
ছাই ওড়ে, ধোঁয়া হয়, শুকোয় প্রেমের নদীখাত।\
\
মুখ চেনা যায়না তো, মুখোশকে তাই কাছে ডাকি;\
প্রয়োজন ছাড়া কেউ আজকাল ভালোবাসে নাকি?

(৬)

সুখকে আমি চেঁচিয়ে বলি,\
"কোথায় তুমি থাকো?\
সারাটা দিন হণ্যে হলাম,\
খুঁজেই পেলাম নাকো।"\
\
সুখ হেসে কয়, "বলছি শোনো,\
মিছেই মরো দুখে...\
তাকিয়ে দেখো, হাসছি আমি\
তোমার মায়ের মুখে।।"

(৭)

একটা-দুটো দুঃখ জমাই। মাসের শেষে হাত খালি।\
এই ভাড়াটের পাওনা বাবদ আস্ত ন্যাড়া ছাত খালি।\
\
বাজার আগুন। টাইম কলে জল আসে না। ধুত্তোরি!\
অঙ্কে কাঁচা। ক্লাস ইলেভেন। ভুল করে সব উত্তরই।\
\
টিভির স্ক্রিন। চ্যাপলিন। ওই বারান্দাতে আঁধার না?\
থার্মোমিটার। একশো চার। এই বান্দা কাঁদার না।\
\
নতুন জুতো। ফোস্কা পড়ে। গুজব ছড়ায় নিন্দুকে।\
বৃত্ত দূরে সরলে ভোলে নিজের কেন্দ্রবিন্দুকে।।

(৮)

যৎকিঞ্চিৎ দ্য ভিঞ্চি? আমি আনাড়ি আঁকিয়ে মাত্র।\
অঙ্কের খাতা; আর শেষ পাতা, তবু ভরলো বেয়াড়া ছাত্র।\
\
আলুকাবলি। কিছু ভাবলি? তুই নদীর মতোই মেঘনা।\
স্কুল চত্বর। ডাকনাম তোর। সব বাষ্পের নাম 'মেঘ' না।\
\
প্লিজ শোন্‌ না। আর ফোন না। তুই আমার সঙ্গে 'খুশ্‌' নোস্‌?\
একে-একে দুই। সব অশ্রুই, ম্যাগমার মতো উষ্ণ।\
\
দোষী ক্রোমোজোম। তাই বদহজম। বুকে গত জন্মের তেষ্টা।\
তুই জুলিয়েট। বুক ফুলিয়ে, বৃথা রোমিও হওয়ার চেষ্টা।।

---


## লিমেরিক

(১)

ইস্তফা দাও বিচ্ছেদে, চোখে চোখ রাখো, ভালোবাসো?\
পাগলামি-খুনসুটি-স্মৃতি, প্রাণ খুলে এখনো কি হাসো?\
প্রেম আজও রূপকথা মানে...\
ফিনিক্স পাখির বাঁচা জানে...\
সম্মতি দাও প্রিয়তমা, করে নেবো গোলাপের চাষও।।
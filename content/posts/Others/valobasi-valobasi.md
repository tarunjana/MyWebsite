---
title: "ভালোবাসি! ভালোবাসি!"
date: 2020-04-01T00:01:35+05:30
tags: ["Others"]
categories: ["Bengali"]
slug: "valobasi-valobasi"
authors: ["Tarun Jana"]
katex: false
featuredImage: 
draft: false
---

মনে করো, আমাদের ঝগড়া হয়েছে।

বারান্দায় শুকোতে দেওয়া তোমার নীলরঙা শাড়ি আর আমার কচি কলাপাতা রঙের শার্টটা পাশাপাশি ঝুলছে, অথচ কেউ কাউকে ছুঁয়ে 
দিচ্ছে না। আকাশ মেঘলা হয়ে আছে। কিছুক্ষন পরেই বৃষ্টি নামবে হয়তো।

পাশের বাড়ির বিজনকাকা প্যারালিসিসে শয্যাশায়ী; সারাদিন রেডিও শোনেন। এখন হেমন্ত মুখুজ্জে গাইছেন:

>রাগ যে তোমার মিষ্টি আরো অনুরাগের চেয়ে,\
সাধ করে তাই তোমায় রাগাই ওগো সোনার মেয়ে...

তুমি চুপ করে আছো। দুজনে পাশাপাশি, অথচ মাঝখানে যেন হাজার আলোকবর্ষের দূরত্ব।

তোমার চোখের দিকে তাকালাম। বাইরে থেকে দিঘির মতো শান্ত চোখ; কিন্তু আমি জানি, ভেতরে পাহাড়ি ঝর্ণা বাঁধ ভাঙার 
অপেক্ষায়।

আমি তোমার হাতে হাত রাখলাম। হেমন্তবাবু এখন গাইছেন:

>এই মেঘলা দিনে একলা ঘরে থাকে না তো মন,\
কাছে যাবো, কবে পাবো ওগো তোমার নিমন্ত্রন?

-"বৃষ্টি শুরু হয়েছে। ছাদে ভিজবে?"

-"চলো ভিজি!"

বৃষ্টি এসে ধুয়ে দিচ্ছে আমাদের সব জমাটবদ্ধ রাগ-অভিমান। আমরা বুঝতে পারছি, হাজার আলোকবর্ষের দূরত্বটা ম্যাজিকের 
মতো ভ্যানিশ হচ্ছে আস্তে আস্তে। বারান্দায় মেলে রাখা তোমার শাড়ি আর আমার শার্টেও বৃষ্টির ছাঁট এসে লেগেছে। এখন ওরা 
একে অন্যের গায়ে দোল খাচ্ছে আর ফিসফিস করে বলছে, "ভালোবাসি! ভালোবাসি!"

---

অফিস থেকে ফিরছিলাম। বাস থেকে নেমে চোখ পড়ল ফুলের দোকানের দিকে। থোকা থোকা জুঁইফুল সাজানো আছে। গন্ধে ম' ম' করছে 
গোটা চত্বরটা।

হঠাৎ কী মনে হল, একগুচ্ছ জুঁইফুল কিনেই ফেললাম। গোটা এলাকাকে গন্ধে মাতিয়ে রাখা ফুলগুলোর দাম যে এত কম হতে পারে, 
সেটা আমার জানা ছিল না।

ফুলগুলো হাতে নিয়ে বাড়ির দিকে হাঁটতে হাঁটতে তোমার কথা মনে পড়লো। তুমিও তো এই ফুলগুলোর মতোই; নীরবে সংসারের সবার 
মুখে হাসি ফুটিয়ে চলেছো। অথচ "তুমি কেমন আছো?" সেই খবর নেওয়া হয়নি অনেকদিন।

এখন মধ্যরাত। তুমি আমার বুকে মাথা রেখে শুয়ে আছো। জুঁইফুলের গন্ধে বিভোর হয়ে আছি দু'জনেই। অনেকদিন পর আজ ঘড়ির দিকে 
তাকানোর ফুরসত নেই।

বাইরে হাওয়া দিচ্ছে বোধহয়। জানলার পাশে ফুলদানিতে রাখা জুঁইফুলগুলো হাওয়ায় মাথা দোলাচ্ছে আর ফিসফিস করছে, 
"ভালোবাসি! ভালোবাসি!"

---

কিছু কথা আছে যেগুলোকে আমি সিন্দুকে ভরে রাখি। ভয় হয়, রোজ রোজ বহু-ব্যবহারে সেগুলো না জীর্ণ হয়ে পড়ে। "কী খেয়েছো?" 
বা "কখন বেরোবে?" ঠিক ওই কথার সঙ্গে পাঙক্তেয় নয়।

আমি তাই রঙিন কাগজে মুড়ে খুব সাবধানে লুকিয়ে রাখি ওদের।

শুধু তুমি যখন ঘুমিয়ে পড়ো, তখন নিঃশব্দে সিন্দুকের তালা খুলে দিই।

ওরা জোনাকির ডানায় ভর দিয়ে উড়ে আসে তোমার কাছে। তোমার মুখ, চোখ, সারা শরীর আলোর বন্যায় ভেসে যেতে থাকে;
আর ওরা গোটা রাত ফিসফিস করতে থাকে: "ভালোবাসি! ভালোবাসি!"
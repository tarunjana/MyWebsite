---
title: "দেশপ্রেম"
date: 2020-08-15T16:55:41+05:30
tags: ["Others"]
categories: ["Bengali"]
slug: "deshoprem"
authors: ["Tarun Jana"]
katex: false
featuredImage: 
draft: false
---

উত্তরপ্রদেশের ছোটো মফঃস্বল শহর। মনসুর আলি আজ ভোরের আজানের অনেক আগেই ঘুম থেকে উঠে পড়েছেন। 
ঘুপচি ঘরের এক কোনে রাখা বাক্সটা থেকে সযত্নে বের করে এনেছেন তেরঙ্গা পতাকাটা। মনসুর ভাই পেশায় অটোচালক। 
আজ গোটা দিন তাঁর অটোর সাথে সাথে তেরঙ্গা পতাকা গোটা শহরে উড়ে বেড়াবে। যারা পাকস্থলী খুঁড়ে দেশপ্রেম মাপতে উদ্যত, 
আরো একবার তাদের গালে নিঃশব্দে থাপ্পড় মেরে ভারতের সংবিধান বলবে, "আমরা, ভারতের জনগণ, ভারতকে একটি সার্বভৌম, 
সমাজতান্ত্রিক, ধর্মনিরপেক্ষ, গণতান্ত্রিক সাধারণতন্ত্র রূপে গড়িয়া তুলিতে এবং..."

রাজস্থানের প্রত্যন্ত গ্রামের মন্দিরের পুরোহিত মশাই গতকাল রাত জেগে ভারতের স্বাধীনতা সংগ্রামের ইতিহাস পড়েছেন। 
ভগবান রামের পুজোর পরে আজ তিনি আগত ভক্তদের নেতাজির গল্প শোনাবেন। শ্রীরামচন্দ্র আর সুভাষ বোসের লড়াইটা অনেকটা 
একইরকম, অন্যায়ের বিরুদ্ধে। পুরাণ আর ইতিহাস মিলেমিশে গিয়ে ভারতবর্ষের মানচিত্রটা আস্তে আস্তে স্পষ্ট হচ্ছে।

"তোদের কেমন চিনাদের মতো দেখতে না?" শুনতে শুনতে কান পচে গেছে মিজোরামের অষ্টাদশী তরুণীর। পড়াশোনার সুত্রে 
দিল্লিতে থাকে মেয়েটা। আজ জাতীয় সঙ্গীত শুনতে শুনতে ওরও চোয়াল শক্ত হচ্ছে। এবার কেউ ওরকম কথা শোনালে সটান বলে 
দেবে, "ভারতরত্ন খুয়াংচেরার নাম শুনেছো? না শুনলে গুগল করে নাও!"

কলকাতার কোনো এক ক্লাবের ছেলেরা জাতীয় পতাকা উত্তোলন করতে করতে স্বাধীন ভারতের নামে জয়ধ্বনি দিচ্ছে। ওদের
মাতৃভাষায়, বাংলায়।

কেরালার এক তরুণ আমেরিকায় চাকরি করতে যাওয়ার পরিকল্পনা বাতিল করে তার বান্ধবীকে ফোন করছে, "ওখানে সব কিছুই 
ঝাঁ-চকচকে, মাস গেলে পকেটভর্তি ডলার; এখানে হাজারটা ঝামেলা, মাইনেটাও কম। কিন্তু এখানকার মাটির গন্ধটা ওখানে পাবো 
না রে। আমি আমার জন্মভূমিতেই সারাজীবন থাকতে চাই, তোর পাশে। বুঝলি পাগলি?"

দেশপ্রেমের কোনো কেতাবি সংজ্ঞা দেওয়া যায় না। দেশপ্রেম একটা অনুভূতির নাম। আর কে না জানে, অনুভূতি মাপার কোনো 
যন্ত্র নেই!

আমার প্রত্যেক সহনাগরিককে জানাই, স্বাধীনতা দিবসের শুভেচ্ছা!
---
title: "প্যাঁচা"
date: 2021-06-03T07:55:08+05:30
tags: ["Others"]
categories: ["Bengali"]
slug: "pyancha"
authors: ["Tarun Jana"]
katex: false
featuredImage: 
draft: false
---

বাইরে এখন তুমুল বৃষ্টি। বেহায়া জলের ঝাপটায় জানলার পাশে রাখা 'চরিত্রহীন' ভিজে যাচ্ছে। ভিজুক! বছরে এক-আধবার ভিজলে শরৎবাবু কিচ্ছু মনে করবেন না।

মুঠোফোনটা আমার মতোই জ্বরে আক্রান্ত বোধহয়। চিরে যাওয়া গলায় সে এখন কবীর সুমনের গান শোনাচ্ছে। একটা হুতোম
প্যাঁচা উল্টোদিকের আমগাছের ডালে বসে আছে। বৃষ্টির দাপটে ওরও স্বপ্নগুলো ভিজে গেছে বোধহয়। চকমকি পাথরের মতো বাজ 
পড়ার আলোয় মাঝে মাঝে প্যাঁচাটাকে দেখতে পাচ্ছি। কিংবা নিজেকেই দেখছি কিনা, কে জানে!

মিনিট কুড়ি ধরে প্যাঁচাটা গাছের ডালে ঠায় বসে আছে। বৃষ্টির দাপট কমবার কোনো লক্ষন নেই। আমার ঘরের জানলার ঠিক ওপরেই 
একটা ঘুলঘুলি আছে। প্যাঁচাটা চাইলেই ওখানে এসে বসতে পারে। নির্ঘাত ভয় পেয়ে আসছে না। হয়তো সব পাখিই নিরাপত্তা মানে 
খাঁচা বোঝে।

কবীর সুমন এখন বিসমিল্লার পাগলা সানাই চেটেপুটে খাওয়ার গল্প শোনাচ্ছেন। প্যাঁচাটা বড্ড বেরসিক। হঠাৎ আমাকে চমকে 
দিয়ে হুট্ হুট্ শব্দে ডেকে উঠলো। মৃত মানুষের হৃদপিন্ডের মতো সিলিং ফ্যানটা স্থির হয়ে আছে। প্রত্যাশিত লোডশেডিং।

এবার চোখদুটো ভারী হয়ে আসছে। ঘুম দরকার আমার। বালিশে মাথা রাখার আগে এলার্ম ঘড়িটার গলা টিপে ধরলাম। ইচ্ছে
থাকলেও কাল সকালে ও আমাকে জাগাতে পারবে না। তারপর পাশ ফিরে শুলাম।
---
title: "স্বামী মর্কটানন্দ উবাচ"
date: 2020-06-28T15:24:56+05:30
tags: ["Others"]
categories: ["Bengali"]
slug: "swami-morkatananda-ubacha"
authors: ["Tarun Jana"]
katex: false
featuredImage: 
draft: false
---

**স্বামী মর্কটানন্দ আমার Alter Ego। নানা রকম কারণে যে কথাগুলো ব্যক্তি হিসেবে আমি সোজাসুজি বলতে পারিনা, সে
কথাগুলোই স্বামী মর্কটানন্দের জবানিতে ফুটে ওঠে। সেরকমই দু-চার পিস নমুনা নীচে রইলো।**

---

(১)

বিয়ের আগে পঞ্জিকা বিচার না করিয়ে থ্যালাসেমিয়া টেস্ট করান, কাজে দেবে।

(২)

বিষাদেরও একটা নিজস্ব রং আছে। চোখে সহানুভূতির চশমা পরলেই তা' দেখতে পাওয়া যায়।

(৩)

আমরা একজন মানুষেরই প্রেমে পড়ি। বাকি সারাজীবন অন্য মানুষের মধ্যে ওই মানুষটাকেই খুঁজে বেড়াই।

(৪)

সমস্যা থেকে পালিয়ে বেড়ালে সমস্যা পালিয়ে যায় না।

(৫)

সম্পর্কে ঠকানো ছেলেদের অভ্যেস। আমি কোনোদিন কোনো মেয়েকে ঠকাতে দেখিনি। মেয়েরা ঠকাতে পারে না। They just leave for 
better options.

(৬)

বৃত্তের পরিধি বাড়লে ক্ষেত্রফলও বাড়ে, এটা খুব ভালো কথা। কিন্তু সঙ্গে সঙ্গে আঘাত করার মতো জায়গাটাও বেড়ে যায়। 
বন্ধুবৃত্তে পাঁচশোজনকে রাখার দরকার নেই। খুব বিশ্বস্ত দু'চারজন হলেই যথেষ্ট। নাহলে আঘাত আসা অবশ্যম্ভাবী।

(৭)

রাত গভীর হয়। আমি আমার লেটারবক্স খুলে চিঠির সমুদ্রে সাঁতরে বেড়াই। আমার কাছের মানুষেরা তাদের অভাব-অভিযোগ, 
মান-অভিমান, দাবি-দাওয়া সবকিছুকেই চিঠির পায়ে বেঁধে উড়িয়ে দিয়েছে আমার উদ্দেশ্যে। আমি ধীরে ধীরে এই চিঠির স্তুপে 
তলিয়ে যেতে থাকি। আসলে সেই লেটারবক্স সত্যিই হতভাগ্য যে লেটারবক্সে "কেমন আছিস?" বলে কোনো চিঠি জমা পড়ে না।

(৮)

অনলাইন শপিং সাইটের কার্টগুলো আমাদের অনেক না-পাওয়ার সাক্ষী হয়ে থেকে যায়। বহুদিন আগে পছন্দ করে রাখা খুব শখের 
কোনো জিনিসকে বুকে নিয়ে শপিং কার্ট বারবার নোটিফিকেশন পাঠাতে থাকে কিনে ফেলার জন্য; কিন্তু আমাদের সাধ্যে আর 
কুলিয়ে ওঠে না। অগত্যা শপিং কার্টও দীর্ঘশ্বাস ফেলে, আমাদের মতোই।

(৯)

"পাশে আছি!"

শুধু দুটো শব্দ নয়, যে কোনো সম্পর্কের লিটমাস পেপার। যারা "পাশে আছি!" বলে, বেশিরভাগ ক্ষেত্রেই তারা পাশে থাকে না; 
আর যারা সত্যি সত্যি পাশে থাকে, তাদের "পাশে আছি!" বলার দরকার পড়ে না।

(১০)

Dear Alter Ego,

পারলে সোডিয়ামের মতো হও। ব্যর্থতার বৃষ্টিতে ভিজে চুপচুপে হয়ে গেলেই দপ্ করে জ্বলে ওঠো। প্রত্যেকবার।
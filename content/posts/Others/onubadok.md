---
title: "অনুবাদক"
date: 2021-06-02T11:01:33+05:30
tags: ["Others"]
categories: ["Bengali"]
slug: "onubadok"
authors: ["Tarun Jana"]
katex: false
featuredImage: 
draft: false
---

বুকের দু' ইঞ্চি গভীরে একটা অনুবাদক লুকিয়ে রেখেছি। কেউ জানে না, তোমাকেই চুপিচুপি বলি আজ।

এই যে কিছুক্ষন আগে জানলার ধারে দাঁড়িয়ে ছিলাম। বৃষ্টির ঝাপটা এসে প্রথমবার চুমু খাওয়ার মতো ভিজিয়ে দিচ্ছিলো 
আমাকে। তুমি দেখতে পেয়েই রে রে করে তেড়ে এলে, "জানলার কাছে দাঁড়িয়ে অত কাব্যি করতে হবে না। ঠান্ডা লাগার
ধাত আছে তোমার। এদিকে আমার পাশে এসে বসো।" ঠিক তখনই, বুঝলে, ঠিক তখনই অনুবাদকটা টিক্ টিক্ শব্দ করে
অনুবাদ করে ফেললো তোমার মুখের কথা : "ভালোবাসি! ভালোবাসি!"

তোমাকে খুব দামী কিছু কিনে দিতে পারিনি কোনোদিন। তুমি কোনোদিন কোনো অভিযোগ করোনি, তা সত্যি। কিন্তু আমার 
প্রেমিকসত্ত্বা হয়তো বা গুমরে মরেছে অজান্তেই। বইয়ের দোকানে তোমার প্রিয় লেখকের নতুন উপন্যাসটা যখন তোমার হাতে 
দিলাম, তোমার কাজল পরা চোখদুটো খুশিতে চক্ চক্ করছিলো। এত বছর এক ছাদের নীচে থাকার পর ওই চোখদুটোর ভাষা
আমি বুঝি। বেয়াড়া অনুবাদকটা তবুও টিক্ টিক্ শব্দ করে বললো, "ভালোবাসি! ভালোবাসি!"

স্নানের পর বিছানার উপর ভিজে তোয়ালা ফেলে রাখা আমার বহুদিনের বদভ্যাস। মাসে অন্তত বার তিনেক তোমার সাথে ঝগড়া
হয় এটা নিয়ে। তোমার প্রতিটা "বাজে লোক একটা! তোমার সাথে থাকা যায় না"র পর আমার অনুবাদকটা ফিস্ ফিস্ করে বলে, 
"ভালোবাসি! ভালোবাসি!"